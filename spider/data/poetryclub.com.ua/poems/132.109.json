{
  "author": "Павличко Дмитро",
  "name": "7",
  "link": "/metrs_poem.php?poem=9581",
  "html": "\n<h4></h4>\n\n<a href=\"/metrs.php?id=37&amp;type=tvorch\" class=\"redhr1\">Творчість</a> |\n<a href=\"/metrs.php?id=37&amp;type=biogr\" class=\"redhr1\">Біографія</a> |\n<a href=\"/metrs.php?id=37&amp;type=critiques\" class=\"redhr1\">Критика</a>\n\n<h4>7</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nА &nbsp;Василько &nbsp;не &nbsp;забув<br>\nПро &nbsp;гірського &nbsp;друга.<br>\nЗнав, &nbsp;що &nbsp;в &nbsp;замку &nbsp;йде &nbsp;над &nbsp;ним<br>\nЗлочин &nbsp;і &nbsp;наруга.<br>\n<br>\nНалітала &nbsp;і &nbsp;сльоза<br>\nНа &nbsp;лице &nbsp;прекрасне.<br>\nАле &nbsp;горе &nbsp;- &nbsp;це &nbsp;вогонь,<br>\nЩо &nbsp;від &nbsp;сліз &nbsp;не &nbsp;гасне.<br>\n<br>\nТреба &nbsp;друга &nbsp;рятувать<br>\nДілом &nbsp;- &nbsp;не &nbsp;журбою.<br>\nАле &nbsp;як? &nbsp;Не &nbsp;стать &nbsp;йому<br>\nЗ &nbsp;королем &nbsp;до &nbsp;бою.<br>\n<br>\nІ &nbsp;не &nbsp;знва &nbsp;він, &nbsp;що &nbsp;робить,<br>\nАж &nbsp;одного &nbsp;рана<br>\nУ &nbsp;село &nbsp;прийшов &nbsp;указ<br>\nКороля-тирана.<br>\n<br>\n\"Я, &nbsp;- &nbsp;писав &nbsp;король &nbsp;у &nbsp;нім, &nbsp;-<br>\nВсіх &nbsp;оповіщаю,<br>\nЩо &nbsp;найбільше &nbsp;на &nbsp;землі<br>\nГрошей &nbsp;злотих &nbsp;маю.<br>\n<br>\nСам &nbsp;я &nbsp;добуваю &nbsp;їх &nbsp;<br>\nІз &nbsp;глибоких &nbsp;штолень\".<br>\n(\"Брешеш, &nbsp;- &nbsp;думає &nbsp;Василь, &nbsp;-<br>\nДав &nbsp;тобі &nbsp;їх &nbsp;олень!\")<br>\n<br>\nДалі &nbsp;хитрий &nbsp;лицемір<br>\nСтав &nbsp;брехню &nbsp;молоти:<br>\n\"Бог &nbsp;мені &nbsp;багатство &nbsp;дав<br>\nЗа &nbsp;мої &nbsp;чесноти.<br>\n<br>\nОсь, &nbsp;наприклад, &nbsp;я &nbsp;люблю<br>\nДбать &nbsp;про &nbsp;диких &nbsp;звірів.<br>\nОдному &nbsp;із &nbsp;них &nbsp;я &nbsp;дав<br>\nПочет &nbsp;із &nbsp;жовнірів.<br>\n<br>\nЩоб &nbsp;його &nbsp;оборонить<br>\nВід &nbsp;сваволі &nbsp;нетрів,<br>\nДроту &nbsp;мусив &nbsp;я &nbsp;дістать<br>\nКілька &nbsp;кілометрів.<br>\n<br>\nЗвір &nbsp;той &nbsp;- &nbsp;олень. &nbsp;Він &nbsp;живе<br>\nУ &nbsp;моїм &nbsp;палаці.<br>\nМає &nbsp;сіно &nbsp;і &nbsp;траву &nbsp;-<br>\nВсе &nbsp;з &nbsp;моєї &nbsp;праці.<br>\n<br>\nБуде &nbsp;зварений &nbsp;живцем,<br>\nХто &nbsp;звірятко &nbsp;зграбне<br>\nВдарить, &nbsp;штурхоне, &nbsp;щипне<br>\nЧи &nbsp;хоч &nbsp;трошки &nbsp;дряпне!..\"<br>\n<br>\n- &nbsp;О, &nbsp;- &nbsp;Василько &nbsp;закричав, &nbsp;-<br>\nПан &nbsp;король &nbsp;- &nbsp;хитрюга!<br>\nТа &nbsp;за &nbsp;батька &nbsp;я &nbsp;помщусь<br>\nІ &nbsp;врятую &nbsp;друга!<br>\n<br>\nУ &nbsp;хлоп'ячій &nbsp;голові<br>\nБлисла &nbsp;думка &nbsp;сміла.<br>\nВін &nbsp;тепера &nbsp;добре &nbsp;знав,<br>\nБратись &nbsp;як &nbsp;до &nbsp;діла.<br>\n<br>\nВзяв &nbsp;сопілочку &nbsp;свою,<br>\nСухарів &nbsp;дзьобеньку,<br>\nДо &nbsp;садиби &nbsp;короля<br>\nРушив &nbsp;помаленьку.<br>\n<br>\nМоже, &nbsp;місяць, &nbsp;може, &nbsp;два<br>\nВін &nbsp;ішов &nbsp;лісами.<br>\nНа &nbsp;сніданок &nbsp;- &nbsp;ягідки,<br>\nНа &nbsp;обід &nbsp;- &nbsp;те &nbsp;саме.<br>\n<br>\nСпав, &nbsp;як &nbsp;заєць, &nbsp;під &nbsp;кущем,<br>\nУмивався &nbsp;в &nbsp;росах.<br>\nПід &nbsp;собою &nbsp;ніг &nbsp;не &nbsp;чув,<br>\nРепаних &nbsp;і &nbsp;босих.<br>\n<br>\nАж &nbsp;нарешті &nbsp;він &nbsp;уздрів<br>\nМов &nbsp;камінні &nbsp;зуби...<br>\nБув &nbsp;то &nbsp;королівський &nbsp;двір &nbsp;-<br>\nМісце &nbsp;крові &nbsp;й &nbsp;згуби.<br>\n<br>\nВікна, &nbsp;мов &nbsp;ряди &nbsp;печер,<br>\nВидовбані &nbsp;в &nbsp;кремні.<br>\nБіля &nbsp;брами &nbsp;вартові,<br>\nЛюті &nbsp;і &nbsp;недремні.<br>\n<br>\nНе &nbsp;впустили &nbsp;пастуха<br>\nЗа &nbsp;ворота-грати.<br>\nА &nbsp;Василько &nbsp;сів &nbsp;собі<br>\nТа &nbsp;давай-но &nbsp;грати!<br>\n<br>\nГрає &nbsp;давньої &nbsp;хлоп'я,<br>\nДобира &nbsp;нової,<br>\nА &nbsp;по &nbsp;душах &nbsp;звук &nbsp;летить,<br>\nЯк &nbsp;вогонь &nbsp;по &nbsp;хвої.<br>\n<br>\nВчув &nbsp;король, &nbsp;що &nbsp;грає &nbsp;хтось,<br>\nДуже &nbsp;гарно &nbsp;грає.<br>\nЗа &nbsp;Васильком &nbsp;вояків<br>\nСпішно &nbsp;висилає.<br>\n<br>\nУвійшов &nbsp;хлопчина &nbsp;в &nbsp;зал,<br>\nПідійшов &nbsp;до &nbsp;трону,<br>\nТа &nbsp;поклоном &nbsp;не &nbsp;схотів<br>\nШанувать &nbsp;корону.<br>\n<br>\nЦе &nbsp;побачивши, &nbsp;король<br>\nВсердивсь &nbsp;на &nbsp;малого:<br>\n- &nbsp;Цілу &nbsp;ніч &nbsp;ти &nbsp;добре &nbsp;грав,<br>\nАле, &nbsp;окрім &nbsp;того,<br>\n<br>\nНе &nbsp;дава &nbsp;ти &nbsp;спать &nbsp;мені.<br>\nТож &nbsp;тебе &nbsp;за &nbsp;кару<br>\nМи &nbsp;берем &nbsp;навік &nbsp;собі<br>\nВ &nbsp;слуги, &nbsp;сопілкарю.<br>\n<br>\nБудеш &nbsp;ти &nbsp;у &nbsp;нас &nbsp;робить,<br>\nЩо &nbsp;тобі &nbsp;накажем.<br>\nВ &nbsp;горах &nbsp;був &nbsp;ти &nbsp;пастухом,<br>\nВ &nbsp;нас &nbsp;ти &nbsp;будеш &nbsp;пажем!\n\n\n<br><br>\n"
}