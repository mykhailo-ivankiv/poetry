{
  "author": "Бровченко Володимир",
  "name": "МОЛОТЬБА. МІСЯЧНЕ ЗАТЕМНЕННЯ",
  "link": "metrs_poem.php?poem=13147",
  "html": "\n<h4></h4>\n\n<a href=\"/metrs.php?id=234&amp;type=tvorch\" class=\"redhr1\">Творчість</a> |\n<a href=\"/metrs.php?id=234&amp;type=biogr\" class=\"redhr1\">Біографія</a> |\n<a href=\"/metrs.php?id=234&amp;type=critiques\" class=\"redhr1\">Критика</a>\n\n<h4>МОЛОТЬБА. МІСЯЧНЕ ЗАТЕМНЕННЯ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nВ &nbsp;степу, &nbsp;як &nbsp;належить, &nbsp;зникали &nbsp;поволі<br>\nСтіжки &nbsp;– &nbsp;колоскові &nbsp;ряди &nbsp;пірамід,<br>\nЩо &nbsp;з &nbsp;ранку &nbsp;горбато &nbsp;ще &nbsp;мліли &nbsp;на &nbsp;полі<br>\nІ &nbsp;збіжжям &nbsp;віддячували &nbsp;під &nbsp;обід.<br>\n<br>\nВ &nbsp;жнива &nbsp;до &nbsp;«машини» &nbsp;ходив &nbsp;добровільно<br>\nВітрами &nbsp;продублений, &nbsp;вічний &nbsp;чабан,<br>\nБо &nbsp;вже &nbsp;як &nbsp;вершили &nbsp;те &nbsp;свято &nbsp;артільне,<br>\nВін &nbsp;був &nbsp;віртуоз &nbsp;подавать &nbsp;в &nbsp;барабан.<br>\n<br>\nСтарий &nbsp;притомився, &nbsp;коли &nbsp;звечоріло<br>\nІ &nbsp;легіт &nbsp;пробіг &nbsp;лошаком &nbsp;по &nbsp;стерні,<br>\nУ &nbsp;час &nbsp;повечірній &nbsp;«тончайшеє» &nbsp;діло<br>\nДовірив &nbsp;чомусь &nbsp;молодому &nbsp;мені.<br>\n<br>\nІ, &nbsp;може &nbsp;б, &nbsp;не &nbsp;так &nbsp;я &nbsp;старався &nbsp;шалено,<br>\nІ, &nbsp;може &nbsp;б, &nbsp;мій &nbsp;сприт &nbsp;молотіння &nbsp;зачах,<br>\nКоли &nbsp;б &nbsp;зі &nbsp;стіжка &nbsp;не &nbsp;дивилось &nbsp;на &nbsp;мене<br>\nОдне &nbsp;божество &nbsp;з &nbsp;трійчаками &nbsp;в &nbsp;руках.<br>\n<br>\nДавно &nbsp;я &nbsp;від &nbsp;неї &nbsp;ходив, &nbsp;мов &nbsp;сновида,<br>\nА &nbsp;тут &nbsp;спалахнув, &nbsp;як &nbsp;під &nbsp;вітром &nbsp;курай.<br>\nІ &nbsp;місяць &nbsp;– &nbsp;юпітер &nbsp;степів &nbsp;повновидий &nbsp;–<br>\nСвітив &nbsp;так… &nbsp;що &nbsp;«видно, &nbsp;хоч &nbsp;голки &nbsp;збирай».<br>\n<br>\nКопичився &nbsp;ворох &nbsp;пшениці &nbsp;горою,<br>\nІ &nbsp;очі &nbsp;горіли &nbsp;мені &nbsp;під &nbsp;ропи.<br>\nУ &nbsp;небі &nbsp;витала &nbsp;вона &nbsp;наді &nbsp;мною,<br>\nТо &nbsp;сміх &nbsp;мені &nbsp;кидала &nbsp;вниз, &nbsp;то &nbsp;снопи.<br>\n<br>\nГукали &nbsp;від &nbsp;скирти &nbsp;подати &nbsp;кодолу…<br>\nІ &nbsp;в &nbsp;серці &nbsp;зайшлось &nbsp;на &nbsp;тривожний &nbsp;мотив,<br>\nЯк &nbsp;дівчина &nbsp;скинула &nbsp;місяць &nbsp;додолу,<br>\nАби &nbsp;і &nbsp;його &nbsp;на &nbsp;зерно &nbsp;змолотив.<br>\n<br>\nІ &nbsp;я &nbsp;перевесло &nbsp;йому &nbsp;перерізав<br>\n(А &nbsp;то &nbsp;він &nbsp;був &nbsp;покірний, &nbsp;як &nbsp;снопик &nbsp;сухий)<br>\nТа &nbsp;й &nbsp;кинув &nbsp;проміння &nbsp;в &nbsp;гудуче &nbsp;залізо,<br>\nАж &nbsp;срібло &nbsp;посипалось &nbsp;на &nbsp;ворохи…<br>\n<br>\nАх, &nbsp;що &nbsp;я &nbsp;накоїв, &nbsp;тюхтій &nbsp;необачний!<br>\nЯ &nbsp;лаяв &nbsp;себе &nbsp;і &nbsp;сліпу &nbsp;темноту.<br>\n…До &nbsp;мене &nbsp;богиня &nbsp;горнулася &nbsp;лячно,<br>\nІ &nbsp;наша &nbsp;«машина» &nbsp;ревла &nbsp;вхолосту.<br>\n<br>\nІ &nbsp;поки &nbsp;місяць, &nbsp;що &nbsp;нагло &nbsp;загинув,<br>\nСтав &nbsp;знов &nbsp;появлятись &nbsp;тонюнім &nbsp;ріжком,<br>\nУже &nbsp;не &nbsp;боялась &nbsp;нічого &nbsp;богиня,<br>\nКоли &nbsp;цілувала &nbsp;мене &nbsp;під &nbsp;стіжком.<br>\n\n\n\n<br><br>\n"
}