{
  "author": "Uiz_GU5j",
  "id": "T48DbCJ3",
  "title": "ДИПТИХ ПРО ЛЕСЮ УКРАЇНКУ",
  "link": "/metrs_poem.php?poem=17415",
  "html": "\n<h4></h4>\n\n<a href=\"/metrs.php?id=59&amp;type=tvorch\" class=\"redhr1\">Творчість</a> |\n<a href=\"/metrs.php?id=59&amp;type=biogr\" class=\"redhr1\">Біографія</a> |\n<a href=\"/metrs.php?id=59&amp;type=critiques\" class=\"redhr1\">Критика</a>\n\n<h4>ДИПТИХ ПРО ЛЕСЮ УКРАЇНКУ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\n1. &nbsp;Біля &nbsp;хворого &nbsp;С. &nbsp;Мержинського &nbsp;<br>\n<br>\nТане &nbsp;кружальце &nbsp;обличчя… &nbsp;<br>\nХай &nbsp;собі &nbsp;ходить, &nbsp;хто &nbsp;ходить &nbsp;<br>\nбоком &nbsp;попід &nbsp;дверима. &nbsp;<br>\nДух &nbsp;вогню &nbsp;однокрилий &nbsp;борсається &nbsp;в &nbsp;оливі. &nbsp;<br>\nДе &nbsp;воно? &nbsp;Що &nbsp;воно? &nbsp;Звідки? &nbsp;<br>\nСтеля &nbsp;— &nbsp;не &nbsp;ополонка. &nbsp;<br>\nВисушена &nbsp;нагідка &nbsp;плаває, &nbsp;як &nbsp;лебідка. &nbsp;<br>\nА &nbsp;задля &nbsp;кого? &nbsp;<br>\nВже &nbsp;віджурилось, &nbsp;що &nbsp;й &nbsp;годі, &nbsp;<br>\nтак, &nbsp;що &nbsp;ні &nbsp;сліз, &nbsp;ані &nbsp;слів, &nbsp;— &nbsp;<br>\nстрах &nbsp;собі &nbsp;по &nbsp;господі &nbsp;ходить, &nbsp;де &nbsp;захотів… &nbsp;<br>\nВ &nbsp;нього &nbsp;тонке &nbsp;обличчя &nbsp;— &nbsp;<br>\nсвітиться, &nbsp;ніби &nbsp;скло, &nbsp;<br>\nа &nbsp;біля &nbsp;губ &nbsp;суничних &nbsp;житнє &nbsp;тремтить &nbsp;стебло… &nbsp;<br>\n— &nbsp;Лесю, &nbsp;а &nbsp;де &nbsp;пашниця, &nbsp;<br>\nпорожньо &nbsp;так &nbsp;руці… &nbsp;<br>\nГай &nbsp;Зелений &nbsp;не &nbsp;сниться… &nbsp;<br>\nЖар &nbsp;догора &nbsp;на &nbsp;щоці… &nbsp;<br>\n…Легко &nbsp;нозі &nbsp;ступати, &nbsp;<br>\nбілу &nbsp;повітницю &nbsp;бгати. &nbsp;<br>\nБігти… &nbsp;Бо &nbsp;навздогін &nbsp;<br>\nвін &nbsp;троєрукий. &nbsp;Він! &nbsp;<br>\n— &nbsp;Холодно? &nbsp;<br>\n— &nbsp;Анітрішки… &nbsp;<br>\n— &nbsp;В &nbsp;гніздах &nbsp;долонь &nbsp;— &nbsp;горішки. &nbsp;<br>\n— &nbsp;Кину, &nbsp;а &nbsp;чи &nbsp;влучу? &nbsp;<br>\nТихі &nbsp;мої &nbsp;долоні &nbsp;<br>\nстудять &nbsp;зжарілі &nbsp;скроні, &nbsp;<br>\nмови &nbsp;його &nbsp;не &nbsp;чуть. &nbsp;<br>\nСтрах &nbsp;тільки &nbsp;щось &nbsp;шепоче, &nbsp;<br>\nперстень &nbsp;надіти &nbsp;хоче &nbsp;<br>\nна &nbsp;підмізинець &nbsp;твій… &nbsp;<br>\n— &nbsp;Та &nbsp;ж &nbsp;відступись &nbsp;мерщій! &nbsp;<br>\n<br>\n2. &nbsp;Леся &nbsp;Українка &nbsp;в &nbsp;Сурамі, &nbsp;1913 &nbsp;р. &nbsp;<br>\n<br>\nХто &nbsp;ж &nbsp;це &nbsp;день &nbsp;при &nbsp;дні &nbsp;за &nbsp;мною &nbsp;<br>\nбродить &nbsp;назирцем, &nbsp;як &nbsp;сніг, &nbsp;<br>\nі &nbsp;сльозою &nbsp;крижаною &nbsp;<br>\nпише &nbsp;ім’я &nbsp;на &nbsp;вікні? &nbsp;<br>\nУпівголоса &nbsp;вже &nbsp;кличе. &nbsp;<br>\nОй, &nbsp;ще &nbsp;рано, &nbsp;не &nbsp;спинюсь, &nbsp;<br>\nне &nbsp;зломлю &nbsp;— &nbsp;тобі &nbsp;незвично &nbsp;— &nbsp;<br>\nкров’ю &nbsp;скріплений &nbsp;союз. &nbsp;<br>\nПережди &nbsp;якусь &nbsp;годину &nbsp;— &nbsp;<br>\nзаплетуться &nbsp;жили &nbsp;знов, &nbsp;<br>\nяк &nbsp;волокна &nbsp;— &nbsp;в &nbsp;бадилину, &nbsp;<br>\nрозрідивши &nbsp;смертну &nbsp;кров. &nbsp;<br>\nБорозну &nbsp;візьму &nbsp;глибоку, &nbsp;<br>\nне &nbsp;глибоку, &nbsp;а &nbsp;важку. &nbsp;<br>\nЛегко &nbsp;мать &nbsp;мені &nbsp;мороку &nbsp;<br>\nпри &nbsp;співкому &nbsp;лемішку. &nbsp;<br>\nІ &nbsp;воли &nbsp;мої &nbsp;слухняні &nbsp;<br>\nрушать &nbsp;землю &nbsp;на &nbsp;засів &nbsp;— &nbsp;<br>\nу &nbsp;засіки &nbsp;берестяні &nbsp;<br>\nляжуть &nbsp;зерна &nbsp;добрих &nbsp;слів. &nbsp;<br>\n<br>\n\n\n\n<br><br>\n"
}