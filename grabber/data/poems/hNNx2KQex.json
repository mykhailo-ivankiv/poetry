{
  "author": "3rjzcUy6",
  "id": "hNNx2KQex",
  "title": "БІЛИЙ  КІТ ",
  "link": "/metrs_poem.php?poem=8475",
  "html": "\n<h4></h4>\n\n<a href=\"/metrs.php?id=329&amp;type=tvorch\" class=\"redhr1\">Творчість</a> |\n<a href=\"/metrs.php?id=329&amp;type=biogr\" class=\"redhr1\">Біографія</a> |\n<a href=\"/metrs.php?id=329&amp;type=critiques\" class=\"redhr1\">Критика</a>\n\n<h4>БІЛИЙ  КІТ </h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nВертаючись<br>\nпізно &nbsp;вночі<br>\nдо &nbsp;готелю,<br>\nзаляпаний<br>\nвід &nbsp;голови &nbsp;до &nbsp;ніг<br>\nпітьмою,<br>\nмайже &nbsp;випускаю<br>\nнадвір<br>\nбілого &nbsp;кота,<br>\nщо &nbsp;струмком &nbsp;молока<br>\nхоче &nbsp;витекти<br>\nкрізь &nbsp;щілину<br>\nв &nbsp;дверях,<br>\nпіднімаючись &nbsp;сходами<br>\nдо &nbsp;кімнати<br>\nдумаю<br>\n(надіюся),<br>\nчи &nbsp;він &nbsp;бува<br>\nне &nbsp;захоче<br>\nзайти &nbsp;до &nbsp;мене,<br>\nщо &nbsp;він &nbsp;і &nbsp;робить &nbsp;—<br>\nстрибає &nbsp;без &nbsp;вагання<br>\nна &nbsp;ліжко<br>\n(роки &nbsp;практики,<br>\nочевидно &nbsp;!),<br>\nкалюжею &nbsp;розливається<br>\n(лягає &nbsp;на &nbsp;бік)<br>\nна &nbsp;нім,<br>\nмуркоче &nbsp;гучно,<br>\nмов &nbsp;щоб &nbsp;не &nbsp;тратити<br>\nчасу,<br>\nі &nbsp;терпеливо &nbsp;жде,<br>\nколи &nbsp;підходжу<br>\nдо &nbsp;ніг &nbsp;ліжка,<br>\nвін &nbsp;суне &nbsp;лапу<br>\nміж &nbsp;щаблі,<br>\nобережно &nbsp;б’є &nbsp;нею<br>\nмій &nbsp;палець,<br>\nяк &nbsp;мишку,<br>\nякій &nbsp;борони &nbsp;Боже<br>\nщось &nbsp;заподіяти,<br>\nграюся &nbsp;так &nbsp;із &nbsp;ним<br>\nщось &nbsp;з &nbsp;півгодини<br>\nв &nbsp;яскраво &nbsp;освітленій,<br>\nзатишній,<br>\nкімнаті,<br>\nвперше<br>\nвід &nbsp;довшого &nbsp;часу<br>\nспокійний &nbsp;внутрі,<br>\nніби &nbsp;нічого<br>\nзі &nbsp;мною<br>\nне &nbsp;сталося,<br>\nніби &nbsp;я &nbsp;знов<br>\nдитина,<br>\nголова &nbsp;родини,<br>\nокружений<br>\nстінами<br>\nсімейного &nbsp;життя,<br>\nз &nbsp;квітчастими &nbsp;шпалерами<br>\nщастя<br>\nна &nbsp;них.<br>\n<br>\nЧорна,<br>\nбездонна &nbsp;ніч<br>\nжиття,<br>\nяскравим &nbsp;колом<br>\nкімната<br>\nпосеред &nbsp;неї,<br>\nзі &nbsp;мною<br>\nв &nbsp;центрі,<br>\nбілий &nbsp;кіт,<br>\nяк &nbsp;горнятко<br>\nтеплого<br>\nмолока.\n\n\n<br><br>\n"
}