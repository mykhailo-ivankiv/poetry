{
  "author": "jRBfss66",
  "id": "wk7PEfV1",
  "title": "АРІСТОДІМОС ЛІХНОС",
  "link": "/metrs_poem.php?poem=18305",
  "html": "\n<h4></h4>\n\n<a href=\"/metrs.php?id=256&amp;type=tvorch\" class=\"redhr1\">Творчість</a> |\n<a href=\"/metrs.php?id=256&amp;type=biogr\" class=\"redhr1\">Біографія</a> |\n<a href=\"/metrs.php?id=256&amp;type=critiques\" class=\"redhr1\">Критика</a>\n\n<h4>АРІСТОДІМОС ЛІХНОС</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nТВОРЕННЯ &nbsp;МІТУ &nbsp;ПРО &nbsp;КОХАНЦЯ &nbsp;ДІОНІСА &nbsp;І &nbsp;ПЕРСЕФОНИ &nbsp;<br>\n<br>\nЯ &nbsp;зійшов &nbsp;у &nbsp;цю &nbsp;долину &nbsp;разом &nbsp;із &nbsp;світанком,<br>\nАле &nbsp;тепер &nbsp;мені &nbsp;перегородили &nbsp;дорогу &nbsp;яблука,<br>\nІ &nbsp;ноги &nbsp;мої &nbsp;ранить &nbsp;трава, &nbsp;що &nbsp;обернулася &nbsp;в &nbsp;скелі,<br>\nВ &nbsp;долині, &nbsp;батько &nbsp;якої &nbsp;сонце.<br>\nЯ &nbsp;тебе &nbsp;не &nbsp;гукав, &nbsp;хоч &nbsp;я &nbsp;і &nbsp;знаю,<br>\nЩо &nbsp;ти &nbsp;стоїш &nbsp;зразу &nbsp;за &nbsp;сонцем<br>\nІ &nbsp;що &nbsp;тебе &nbsp;можна &nbsp;навіть &nbsp;рукою &nbsp;дістати.<br>\nАле &nbsp;шлях &nbsp;до &nbsp;тебе &nbsp;перегородили &nbsp;мені &nbsp;яблука,<br>\nВислані &nbsp;Персефоною.<br>\nВона &nbsp;жінка, &nbsp;і &nbsp;вона &nbsp;невблаганна.<br>\nІ &nbsp;я &nbsp;чую, &nbsp;як &nbsp;ти &nbsp;віддаляєшся<br>\nПо &nbsp;той &nbsp;бік &nbsp;яблук.<br>\n<br>\n<br>\nПЛАЧ &nbsp;ДІОНІСА &nbsp;<br>\n<br>\nЯ &nbsp;бачу &nbsp;тебе &nbsp;на &nbsp;березі,<br>\nАле &nbsp;я &nbsp;не &nbsp;вийду &nbsp;тобі<br>\nНазустріч.<br>\nТи &nbsp;вже &nbsp;охоплений &nbsp;проминанням,<br>\nЯке &nbsp;тебе &nbsp;відносить<br>\nРазом &nbsp;з &nbsp;гіллям,<br>\nЩо &nbsp;несе &nbsp;водою.<br>\n<br>\nЯк &nbsp;важко &nbsp;стояти &nbsp;на &nbsp;березі<br>\nВічним.<br>\n<br>\n<br>\nРІЗНІ &nbsp;ВДАЧІ &nbsp;<br>\n<br>\nКоли &nbsp;я &nbsp;слухаю &nbsp;тебе,<br>\nЯ &nbsp;здаюсь &nbsp;собі &nbsp;глибинною &nbsp;рибою,<br>\nЩо &nbsp;приречена &nbsp;жити &nbsp;на &nbsp;поверхні.<br>\nМій &nbsp;друже,<br>\nЮність, &nbsp;з &nbsp;якою &nbsp;ти &nbsp;носишся,<br>\nЯк &nbsp;перекупка &nbsp;з &nbsp;ганчір’ям,<br>\nЦе &nbsp;більш, &nbsp;ніж &nbsp;сумнівна &nbsp;річ,<br>\nІ &nbsp;виїжджати &nbsp;на &nbsp;ній &nbsp;обома &nbsp;ногами. &nbsp;—<br>\nЯкби &nbsp;я &nbsp;не &nbsp;вважав &nbsp;це<br>\nАж &nbsp;таким &nbsp;несмаком,<br>\nЯ &nbsp;сказав &nbsp;би, &nbsp;що &nbsp;це &nbsp;небезпечно.<br>\n<br>\n<br>\nЛИСТ &nbsp;<br>\n<br>\nЧому &nbsp;ти &nbsp;не &nbsp;прийшов,<br>\nАдже &nbsp;я &nbsp;чекав &nbsp;тебе &nbsp;до &nbsp;перших &nbsp;півнів,<br>\nМаючи &nbsp;за &nbsp;співбесідника &nbsp;воду<br>\nІ &nbsp;прибережні &nbsp;кущі,<br>\nЩо &nbsp;імітували &nbsp;твої &nbsp;кроки &nbsp;і &nbsp;подих,<br>\nКожного &nbsp;разу, &nbsp;як &nbsp;я &nbsp;збирався &nbsp;відходити.<br>\nЯкщо &nbsp;ти &nbsp;зволікаєш &nbsp;побачення,<br>\nТо &nbsp;май &nbsp;відвагу &nbsp;сповістити &nbsp;мене &nbsp;своєчасно.<br>\nВ &nbsp;мій &nbsp;вік &nbsp;задовольнятись &nbsp;водою &nbsp;й &nbsp;місяцем,<br>\nЧекаючи &nbsp;на &nbsp;тебе &nbsp;до &nbsp;перших &nbsp;півнів &nbsp;—<br>\nМій &nbsp;друже, &nbsp;навіть &nbsp;заради &nbsp;тебе<br>\nЦе &nbsp;вже &nbsp;занадто &nbsp;багато.<br>\n<br>\n<br>\nПОМСТА<br>\n<br>\nЯ &nbsp;зовсім &nbsp;не &nbsp;захоплений &nbsp;твоєю &nbsp;обережністю,<br>\nЯкщо &nbsp;ти &nbsp;хочеш, &nbsp;я &nbsp;тебе &nbsp;можу &nbsp;зовсім &nbsp;не &nbsp;бачити.<br>\nАле &nbsp;якщо &nbsp;ти &nbsp;думаєш,<br>\nЩо &nbsp;твоєму &nbsp;фалосові<br>\nВарто &nbsp;поставити &nbsp;пам’ятник,<br>\nТо &nbsp;повідомляю &nbsp;тебе &nbsp;:<br>\nЯ &nbsp;не &nbsp;той &nbsp;будівничий.<br>\nЯ &nbsp;ліпше &nbsp;волію &nbsp;самотній &nbsp;вечір,<br>\nНіж &nbsp;уславлений &nbsp;камінь,<br>\nНа &nbsp;який &nbsp;підіймають &nbsp;ноги<br>\nУсі &nbsp;міські &nbsp;собаки.<br>\n<br>\n\n\n\n<br><br>\n"
}