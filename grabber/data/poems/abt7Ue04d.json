{
  "author": "3rjzcUy6",
  "id": "abt7Ue04d",
  "title": "ЧОЛОВІК  ІДЕ  В  САД  ВЕСНОЮ ",
  "link": "/metrs_poem.php?poem=8436",
  "html": "\n<h4></h4>\n\n<a href=\"/metrs.php?id=329&amp;type=tvorch\" class=\"redhr1\">Творчість</a> |\n<a href=\"/metrs.php?id=329&amp;type=biogr\" class=\"redhr1\">Біографія</a> |\n<a href=\"/metrs.php?id=329&amp;type=critiques\" class=\"redhr1\">Критика</a>\n\n<h4>ЧОЛОВІК  ІДЕ  В  САД  ВЕСНОЮ </h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nЩе &nbsp;ніч, &nbsp;і &nbsp;сад<br>\nтихий, &nbsp;неначе &nbsp;він<br>\nсам &nbsp;тримає &nbsp;себе<br>\nв &nbsp;тайні, &nbsp;і &nbsp;відчиняються<br>\nдвері &nbsp;хати, &nbsp;тихо<br>\nяк &nbsp;уста &nbsp;у &nbsp;позіханні, &nbsp;і<br>\nвиходить &nbsp;із &nbsp;них &nbsp;чоловік, &nbsp;майже<br>\nпрозорий, &nbsp;як &nbsp;віддих, &nbsp;босий<br>\nі &nbsp;у &nbsp;піжамі, &nbsp;і &nbsp;іде<br>\nв &nbsp;сад, &nbsp;без &nbsp;надуми, &nbsp;але &nbsp;і &nbsp;без<br>\nпоспіху, &nbsp;немов &nbsp;на<br>\nпрацю.<br>\n<br>\nЙого &nbsp;ноги &nbsp;ступають &nbsp;небезпечно<br>\nблизько &nbsp;до &nbsp;трави, &nbsp;що, &nbsp;як &nbsp;свіжо<br>\nнагострені &nbsp;пили, &nbsp;блищить<br>\nрядами, &nbsp;квіти<br>\nгарчать &nbsp;йому &nbsp;услід, &nbsp;рвуться<br>\nна &nbsp;своїх &nbsp;стеблах, &nbsp;як &nbsp;пси &nbsp;на<br>\nланцюгах, &nbsp;стараються<br>\nвкусити &nbsp;його &nbsp;за &nbsp;п’яти, &nbsp;сині<br>\nвід &nbsp;жил, &nbsp;і &nbsp;чистоти, &nbsp;і &nbsp;тіні<br>\nпіжами, &nbsp;часами<br>\nйого &nbsp;ноги &nbsp;майже<br>\nпоховзуються &nbsp;в &nbsp;скелі, &nbsp;в<br>\nяких &nbsp;він &nbsp;може<br>\nпропасти, &nbsp;як &nbsp;у &nbsp;проваллях, &nbsp;він<br>\nіде &nbsp;до &nbsp;найвищого<br>\nмісця &nbsp;в &nbsp;саді, &nbsp;стає<br>\nлицем &nbsp;до &nbsp;найчорнішої<br>\nчастини &nbsp;ночі, &nbsp;розкидає &nbsp;якнайширше<br>\nсвої &nbsp;рамена, &nbsp;і &nbsp;стоїть<br>\nтак &nbsp;непорушно, &nbsp;немов &nbsp;прибитий<br>\nдо &nbsp;хреста &nbsp;із &nbsp;дерева, &nbsp;такого<br>\nтвердого, &nbsp;що &nbsp;навіть &nbsp;не &nbsp;мусить &nbsp;бути<br>\nвидне.\n\n\n<br><br>\n"
}