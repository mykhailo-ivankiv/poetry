{
  "author": "B44WbOoC",
  "id": "stg_0kE2",
  "title": "ВОГОНЬ НА ОБРІЇ",
  "link": "metrs_poem.php?poem=13035",
  "html": "\n<h4></h4>\n\n<a href=\"/metrs.php?id=234&amp;type=tvorch\" class=\"redhr1\">Творчість</a> |\n<a href=\"/metrs.php?id=234&amp;type=biogr\" class=\"redhr1\">Біографія</a> |\n<a href=\"/metrs.php?id=234&amp;type=critiques\" class=\"redhr1\">Критика</a>\n\n<h4>ВОГОНЬ НА ОБРІЇ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nГрад &nbsp;зірвався, &nbsp;гострий, &nbsp;наче &nbsp;кремінь,<br>\nНа &nbsp;байрак &nbsp;опівдні &nbsp;впала &nbsp;темінь.<br>\nДе &nbsp;шукать &nbsp;розжохканих &nbsp;корів?<br>\nЇх, &nbsp;таки &nbsp;зібравши, &nbsp;після &nbsp;грому<br>\nКожну &nbsp;допровадив &nbsp;я &nbsp;додому,<br>\nБо &nbsp;вогонь &nbsp;на &nbsp;обрії &nbsp;горів.<br>\n<br>\nДекому &nbsp;вже &nbsp;висіялись &nbsp;вуса,<br>\nПролягли &nbsp;дороги, &nbsp;мов &nbsp;обруси,<br>\nВід &nbsp;степів, &nbsp;плугів… &nbsp;од &nbsp;матерів.<br>\nТа &nbsp;ніколи &nbsp;неньки &nbsp;не &nbsp;цурався,<br>\nНа &nbsp;своя &nbsp;на &nbsp;круги &nbsp;я &nbsp;вертався,<br>\nБо &nbsp;вогонь &nbsp;на &nbsp;обрії &nbsp;горів.<br>\n<br>\nНа &nbsp;Херсон, &nbsp;на &nbsp;Київ, &nbsp;на &nbsp;Одесу<br>\nЦокотіли &nbsp;молодо &nbsp;колеса<br>\nІ &nbsp;співали &nbsp;поки &nbsp;що &nbsp;без &nbsp;слів.<br>\nЩоб &nbsp;мені &nbsp;з &nbsp;очей &nbsp;упали &nbsp;шори,<br>\nХтось &nbsp;вмикав &nbsp;зелені &nbsp;семафори &nbsp;–<br>\nІ &nbsp;огонь &nbsp;на &nbsp;обрії &nbsp;горів.<br>\n<br>\nЗатужив, &nbsp;коли &nbsp;нечиста &nbsp;сила<br>\nІз &nbsp;душі &nbsp;плоди &nbsp;по &nbsp;обтрусила,<br>\nЩе &nbsp;й &nbsp;до &nbsp;того &nbsp;відчахнула &nbsp;віть.<br>\nА &nbsp;зачую &nbsp;мужній &nbsp;голос &nbsp;друга &nbsp;–<br>\nІ &nbsp;минеться &nbsp;кривда &nbsp;та &nbsp;недуга,<br>\nЗнов &nbsp;огонь &nbsp;на &nbsp;обрії &nbsp;горить.<br>\n<br>\nМоже, &nbsp;там &nbsp;були, &nbsp;коло &nbsp;багаття,<br>\nНечестивці, &nbsp;недруги &nbsp;– &nbsp;не &nbsp;браття.<br>\nМоже, &nbsp;хтось &nbsp;лихий &nbsp;там &nbsp;руки &nbsp;грів,<br>\nМо’, &nbsp;навсправжки &nbsp;світла &nbsp;там &nbsp;ні &nbsp;грана,<br>\nА &nbsp;мені &nbsp;здавалося &nbsp;оманно,<br>\nЩо &nbsp;вогонь &nbsp;на &nbsp;обрії &nbsp;горів?<br>\n<br>\nГарно, &nbsp;люди, &nbsp;жить &nbsp;на &nbsp;білім &nbsp;світі,<br>\nЯк &nbsp;чуття &nbsp;чуттями &nbsp;обігріті.<br>\nІз-за &nbsp;гір &nbsp;далеких &nbsp;та &nbsp;морів<br>\nЯ &nbsp;до &nbsp;тебе, &nbsp;люба, &nbsp;не &nbsp;барився,<br>\nІ &nbsp;літак &nbsp;мій &nbsp;з &nbsp;путівця &nbsp;не &nbsp;збився,<br>\nБо &nbsp;вогонь &nbsp;на &nbsp;обрії &nbsp;горів.<br>\n<br>\nВ &nbsp;нашій &nbsp;коловерті, &nbsp;колотнечі<br>\nСам &nbsp;завдав &nbsp;собі &nbsp;вагу &nbsp;на &nbsp;плечі.<br>\nЛюдям &nbsp;хай &nbsp;назавжди, &nbsp;не &nbsp;на &nbsp;мить,<br>\nБуде &nbsp;доброта &nbsp;моя &nbsp;без &nbsp;міри.<br>\nЯ &nbsp;в &nbsp;людей &nbsp;повік &nbsp;не &nbsp;втрачу &nbsp;віри,<br>\nБо &nbsp;вогонь &nbsp;на &nbsp;обрії &nbsp;горить.<br>\n<br>\nЩо &nbsp;ж &nbsp;ти &nbsp;червонієш, &nbsp;мов &nbsp;хлопчисько,<br>\nЯк &nbsp;до &nbsp;тебе &nbsp;підлітають &nbsp;близько<br>\nЛастівки &nbsp;стрімкі &nbsp;дівочих &nbsp;брів?<br>\nСхаменися, &nbsp;діду… &nbsp;Вже &nbsp;онуки<br>\nПричастились &nbsp;доброї &nbsp;науки,<br>\nЩоб &nbsp;огонь &nbsp;на &nbsp;обрії &nbsp;горів.<br>\n<br>\nКров &nbsp;моя &nbsp;вже &nbsp;в &nbsp;третьому &nbsp;коліні,<br>\nНіби &nbsp;й &nbsp;сам &nbsp;ще &nbsp;в &nbsp;доброму &nbsp;горінні,<br>\nХочу, &nbsp;щоб &nbsp;роїлась &nbsp;родовіть…<br>\nВсе &nbsp;минає, &nbsp;все &nbsp;ж &nbsp;бо &nbsp;не &nbsp;без &nbsp;тлінне,<br>\nЯ &nbsp;і &nbsp;сам &nbsp;минаю &nbsp;непомітно,<br>\nА &nbsp;вогонь &nbsp;на &nbsp;обрії &nbsp;горить.<br>\n\n\n\n<br><br>\n"
}