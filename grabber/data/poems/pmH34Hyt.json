{
  "author": "r07fyO21Y",
  "id": "pmH34Hyt",
  "title": "ПЕРЕКЛАДАЮЧИ ГУРАМІШВІЛІ",
  "link": "metrs_poem.php?poem=13901",
  "html": "\n<h4></h4>\n\n<a href=\"/metrs.php?id=295&amp;type=tvorch\" class=\"redhr1\">Творчість</a> |\n<a href=\"/metrs.php?id=295&amp;type=biogr\" class=\"redhr1\">Біографія</a> |\n<a href=\"/metrs.php?id=295&amp;type=critiques\" class=\"redhr1\">Критика</a>\n\n<h4>ПЕРЕКЛАДАЮЧИ ГУРАМІШВІЛІ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nІз &nbsp;мцхетських &nbsp;круч, &nbsp;з &nbsp;ущелин &nbsp;і &nbsp;розколин,<br>\nЗ &nbsp;оброслих &nbsp;чорно-синім &nbsp;лісом &nbsp;гір<br>\nСпокійно &nbsp;вийшов &nbsp;милий &nbsp;юний &nbsp;олень,<br>\nПростуючи &nbsp;довірливо &nbsp;в &nbsp;мій &nbsp;двір.<br>\nЙому &nbsp;назустріч &nbsp;простягну &nbsp;в &nbsp;долоні<br>\nДріботку &nbsp;солі, &nbsp;купочку &nbsp;зернин,<br>\nІ &nbsp;крихти &nbsp;ці, &nbsp;солодкі &nbsp;і &nbsp;солоні,<br>\nРожевим &nbsp;язиком &nbsp;ретельно &nbsp;злиже &nbsp;він.<br>\nЙого &nbsp;прихід &nbsp;звістив: &nbsp;уже &nbsp;підвівся &nbsp;ранок<br>\nНа &nbsp;тому &nbsp;боці &nbsp;гір, &nbsp;збудивши &nbsp;оленя,<br>\nЩо &nbsp;принесло &nbsp;мені &nbsp;на &nbsp;прохолодний &nbsp;ганок<br>\nІ &nbsp;перші &nbsp;запахи, &nbsp;і &nbsp;перший &nbsp;проблиск &nbsp;дня.<br>\nЛаскавий &nbsp;оленю, &nbsp;тебе, &nbsp;мов &nbsp;самовидця<br>\nНароджень &nbsp;дня, &nbsp;я &nbsp;нетерпляче &nbsp;жду.<br>\nЯ &nbsp;жду, &nbsp;коли &nbsp;задріботять &nbsp;копитця<br>\nОб &nbsp;дошку &nbsp;ганку, &nbsp;звучну &nbsp;і &nbsp;тверду.<br>\nПриходь &nbsp;і &nbsp;звесели &nbsp;мою &nbsp;глуху &nbsp;домівку,<br>\nЇї &nbsp;нічну &nbsp;тривожну &nbsp;тишину.<br>\nПрилащу &nbsp;я &nbsp;твою &nbsp;похилену &nbsp;голівку<br>\nІ &nbsp;в &nbsp;глиб &nbsp;очей &nbsp;іскристих &nbsp;зазирну,<br>\nВливаючи &nbsp;свій &nbsp;зір &nbsp;в &nbsp;глибокі &nbsp;очі &nbsp;звіра,<br>\nПорозуміємось &nbsp;- &nbsp;і &nbsp;я, &nbsp;і &nbsp;олень &nbsp;- &nbsp;ми,<br>\nІ &nbsp;знову &nbsp;виникне &nbsp;між &nbsp;нас &nbsp;одвертість &nbsp;щира,<br>\nРозмова &nbsp;мовчазна &nbsp;між &nbsp;звірами &nbsp;й &nbsp;людьми.<br>\nІ &nbsp;в &nbsp;цій &nbsp;гармонії, &nbsp;прадавній &nbsp;і &nbsp;забутій,<br>\nЩасливий &nbsp;буду &nbsp;я &nbsp;і &nbsp;чуйний, &nbsp;наче &nbsp;звір, &nbsp;-<br>\nПізнаванням &nbsp;вражений, &nbsp;сягну &nbsp;самої &nbsp;суті<br>\nНавкружного &nbsp;життя &nbsp;лісів, &nbsp;річок, &nbsp;узгір.<br>\nЯк &nbsp;первозданно, &nbsp;лоскотливо, &nbsp;свіжо<br>\nЗапахли &nbsp;полонини &nbsp;й &nbsp;ручаї!<br>\nО &nbsp;горний &nbsp;ранку, &nbsp;вічна &nbsp;дивовижо,<br>\nЯ &nbsp;п'ю, &nbsp;як &nbsp;радощі, &nbsp;духмяності &nbsp;твої.<br>\nВони &nbsp;розвіюють &nbsp;тривогу &nbsp;і &nbsp;задуху, &nbsp;-<br>\nНап'юся &nbsp;ними &nbsp;вкрай, &nbsp;вдихну &nbsp;їх &nbsp;досхочу.<br>\nВ &nbsp;джерела, &nbsp;й &nbsp;пахощі, &nbsp;і &nbsp;вітер &nbsp;виднокругу<br>\nСвій &nbsp;пересохлий, &nbsp;спраглий &nbsp;рот &nbsp;вмочу.<br>\nПахтить &nbsp;ріка, &nbsp;духмяно &nbsp;мріють &nbsp;трави,<br>\nРанковий &nbsp;легіт &nbsp;вирнув &nbsp;з-за &nbsp;гори,<br>\nІ &nbsp;миле &nbsp;оленя &nbsp;вбігає &nbsp;для &nbsp;забави<br>\nУ &nbsp;людський &nbsp;дім &nbsp;над &nbsp;берегом &nbsp;Кури.<br>\nЛаскаве &nbsp;звіреня, &nbsp;вологоокий &nbsp;свідку<br>\nМоєї &nbsp;самоти &nbsp;й &nbsp;нехитрості &nbsp;утіх!<br>\nТендітний &nbsp;промінець, &nbsp;як &nbsp;золоту &nbsp;лелітку,<br>\nЗ-за &nbsp;гір &nbsp;мені &nbsp;приніс &nbsp;ти &nbsp;на &nbsp;рогах &nbsp;тугих.<br>\nЦей &nbsp;промінець &nbsp;одвічних &nbsp;мцхетських &nbsp;сяєв,<br>\nЩо &nbsp;віщували &nbsp;для &nbsp;нового &nbsp;схід,<br>\nПітьму &nbsp;проваль &nbsp;і &nbsp;пралісів &nbsp;розкраяв,<br>\nСтрілою &nbsp;пронизавши &nbsp;круговид.<br>\nВклонюся &nbsp;променю &nbsp;- &nbsp;старий &nbsp;сонцепоклонник,<br>\nПобожно &nbsp;я &nbsp;вслухаюсь &nbsp;в &nbsp;його &nbsp;тонку &nbsp;свиріль,<br>\nПочую, &nbsp;як &nbsp;бринить &nbsp;промінчик, &nbsp;наче &nbsp;дзвоник, &nbsp;-<br>\nЦе &nbsp;струни &nbsp;строф &nbsp;дзвенять &nbsp;чи &nbsp;брязкотельця &nbsp;хвиль?<br>\nЯк &nbsp;Міндія, &nbsp;хевсур &nbsp;з &nbsp;гірських &nbsp;легенд &nbsp;Пшавели,<br>\nЯ &nbsp;розтлумачу &nbsp;річ &nbsp;річок, &nbsp;звірин, &nbsp;рослин,<br>\nІ &nbsp;я &nbsp;збагну &nbsp;тебе, &nbsp;мій &nbsp;оленю &nbsp;веселий,<br>\nВ &nbsp;ранковій &nbsp;ясності &nbsp;твоїх &nbsp;простих &nbsp;таїн.<br>\nВпірну &nbsp;в &nbsp;глибінь, &nbsp;втоплю &nbsp;в &nbsp;прудкі &nbsp;джерела<br>\nСвій &nbsp;опромінений &nbsp;картлійський &nbsp;ранком &nbsp;вид<br>\nІ &nbsp;зрозумію &nbsp;те, &nbsp;що &nbsp;розумів &nbsp;Пшавела,<br>\nЩо &nbsp;Руставеллі &nbsp;знав, &nbsp;що &nbsp;не &nbsp;втаїв &nbsp;Давид.<br>\n<br>\nСвітання &nbsp;вірша. &nbsp;Так. &nbsp;Правічна &nbsp;юність &nbsp;Картлі, &nbsp;-<br>\nЗ &nbsp;її &nbsp;джерел &nbsp;струмить &nbsp;вода &nbsp;кріпка &nbsp;й &nbsp;жива,<br>\nІ &nbsp;вічності &nbsp;тривкий, &nbsp;невиржавілий &nbsp;гарт &nbsp;ліг<br>\nНа &nbsp;гори &nbsp;й &nbsp;мури &nbsp;веж, &nbsp;на &nbsp;душі &nbsp;і &nbsp;слова.<br>\nЗ &nbsp;таких &nbsp;джерел, &nbsp; &nbsp;бездонних, &nbsp;невичерпних,<br>\nЖивлющу &nbsp;воду &nbsp;ненаситну &nbsp;п'ю, &nbsp;-<br>\nЖагою &nbsp;пошуків &nbsp;і &nbsp;мандрів &nbsp;страстотерпних<br>\nХай &nbsp;сповнить &nbsp;душу &nbsp;спрагнену &nbsp;мою.<br>\nІ &nbsp;я &nbsp;тоді &nbsp;зведусь, &nbsp;омию &nbsp;серце &nbsp;й &nbsp;слово<br>\nІ &nbsp;знову &nbsp;древню &nbsp;книгу &nbsp;розгорну,<br>\nВдивляючись &nbsp;жадібно, &nbsp;гарячково<br>\nУ &nbsp;плин &nbsp;і &nbsp;плач &nbsp;Давидового &nbsp;сну,<br>\nВ &nbsp;грімкі &nbsp;й &nbsp;круті, &nbsp;як &nbsp;пружний &nbsp;Терек, &nbsp;строфи<br>\nПро &nbsp;сяйний &nbsp;лик &nbsp;коханої &nbsp;його,<br>\nЯка &nbsp;по &nbsp;урвищах &nbsp;кавказької &nbsp;Голгофи<br>\nПрийшла &nbsp;крізь &nbsp;сон &nbsp;до &nbsp;ратника &nbsp;свого.<br>\n<br>\nВже &nbsp;повідь &nbsp;полудня &nbsp;втопила &nbsp;мідні &nbsp;клени,<br>\nВже &nbsp;повернувся &nbsp;олень &nbsp;мій &nbsp;до &nbsp;гір,<br>\nА &nbsp;я &nbsp;ладнаю &nbsp;римами &nbsp;катрени,<br>\nШматую, &nbsp;перекреслюю &nbsp;папір,<br>\nКричу, &nbsp;розлючений &nbsp;із &nbsp;борсання &nbsp;й &nbsp;безсилля,<br>\nБо &nbsp;висохнув &nbsp;до &nbsp;дна &nbsp;від &nbsp;жару &nbsp;і &nbsp;жари<br>\nДавидових &nbsp;катрен, &nbsp;- &nbsp;лише &nbsp;чадить &nbsp;вугілля<br>\nМойого &nbsp;вогнища &nbsp;край &nbsp;пралісу &nbsp;гори.<br>\nІ &nbsp;ось &nbsp;тоді, &nbsp;у &nbsp;час, &nbsp;коли &nbsp;і &nbsp;сум, &nbsp;і &nbsp;сумнів<br>\nТоптали &nbsp;й &nbsp;сіпали, &nbsp;мов &nbsp;рунь, &nbsp;мої &nbsp;слова,<br>\nПочув &nbsp;я &nbsp;кроки, &nbsp;стримані, &nbsp;безшумні, &nbsp;-<br>\nПромиготіла &nbsp;тінь, &nbsp;шелеснула &nbsp;трава.<br>\nЗдаля &nbsp;приїхав &nbsp;друг. &nbsp;Я &nbsp;ждав &nbsp;його &nbsp;поради.<br>\nМоє &nbsp;чекання &nbsp;він &nbsp;відчув &nbsp;крізь &nbsp;далеч &nbsp;сам.<br>\nНі &nbsp;пасма &nbsp;гір, &nbsp;ні &nbsp;мла, &nbsp;ні &nbsp;відстань &nbsp;- &nbsp;не &nbsp;завади<br>\nЙого, &nbsp;і &nbsp;в &nbsp;сліпоті &nbsp;прозірливим &nbsp;очам.\n\n\n<br><br>\n"
}