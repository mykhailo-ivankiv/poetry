{
  "author": "nLygzhXG",
  "id": "-UzggCAd",
  "title": "БІЛИЙ ДІМ ІЗ ЧОРНОЮ ДУШЕЮ (Містерія)",
  "link": "metrs_poem.php?poem=7240",
  "html": "\n<h4></h4>\n\n<a href=\"/metrs.php?id=147&amp;type=tvorch\" class=\"redhr1\">Творчість</a> |\n<a href=\"/metrs.php?id=147&amp;type=biogr\" class=\"redhr1\">Біографія</a> |\n<a href=\"/metrs.php?id=147&amp;type=critiques\" class=\"redhr1\">Критика</a>\n\n<h4>БІЛИЙ ДІМ ІЗ ЧОРНОЮ ДУШЕЮ (Містерія)</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nНемов &nbsp;сивастий &nbsp;атомовий &nbsp;гриб,<br>\nЩо &nbsp;нагло &nbsp;вибухнув &nbsp;над &nbsp;мирним &nbsp;містом<br>\nІ &nbsp;так &nbsp;застиг, &nbsp;завмер, &nbsp;закам'янів,<br>\nЦей &nbsp;білий &nbsp;дім &nbsp;із &nbsp;чорною &nbsp;душею<br>\nСтоїть, &nbsp;готуючи &nbsp;лукавий &nbsp;шквал.<br>\n<br>\nСтоїть &nbsp;- &nbsp;як &nbsp;смерть! &nbsp;І &nbsp;з &nbsp;вікон &nbsp;більмуватих<br>\nМетає &nbsp;віхольні &nbsp;рої &nbsp;хуртеч,<br>\nА &nbsp;з-під &nbsp;основ &nbsp;погрожує &nbsp;драконом,<br>\nЯкого &nbsp;списом &nbsp;Юрій &nbsp;проколов.<br>\nМинають &nbsp;люди &nbsp;цю &nbsp;твердиню &nbsp;кривди,<br>\nГнилий, &nbsp;гігантський, &nbsp;білуватий &nbsp;струп,<br>\nСахаючись &nbsp;бутного &nbsp;беззаконня,<br>\nЩо &nbsp;пише &nbsp;присуди &nbsp;навдалеки.<br>\nІ &nbsp;ген &nbsp;колує &nbsp;по &nbsp;розгонах &nbsp;прерій<br>\nБезправ'я &nbsp;чварного &nbsp;зухвалий &nbsp;чин.<br>\n<br>\nБуло &nbsp;недавно &nbsp;це. &nbsp;Прудкий &nbsp;прокуда<br>\nТовсті &nbsp;лабища, &nbsp;репані &nbsp;й &nbsp;брудні,<br>\nПриклав &nbsp;до &nbsp;чистого &nbsp;листка &nbsp;паперу &nbsp;-<br>\nІ &nbsp;вмить &nbsp;поповз &nbsp;наклепницький &nbsp;донос:<br>\n\"Професор &nbsp;Н. &nbsp;мудрує... &nbsp;і &nbsp;впливає<br>\nНа &nbsp;тих, &nbsp;що &nbsp;слухають &nbsp;його &nbsp;повчань:<br>\nО &nbsp;як &nbsp;ненавидять &nbsp;вони &nbsp;Росію &nbsp;-<br>\nКлянуть &nbsp;Московію, &nbsp;картають &nbsp;Кремль!<br>\nА &nbsp;це &nbsp;ж &nbsp;така &nbsp;велика &nbsp;і &nbsp;багата<br>\nСоюзна &nbsp;сила, &nbsp;капище &nbsp;культур.<br>\nВона, &nbsp;об'єднуючи &nbsp;всі &nbsp;народи,<br>\nВвібрала &nbsp;Київ, &nbsp;і &nbsp;Баку, &nbsp;й &nbsp;Ташкент.<br>\n<br>\nВона &nbsp;сама &nbsp;для &nbsp;всього &nbsp;Окциденту<br>\nНесе &nbsp;будущину. &nbsp;Вона, &nbsp;вона...\"<br>\nІ &nbsp;вмить &nbsp;запнувся &nbsp;навісний &nbsp;донощик<br>\nІ &nbsp;на &nbsp;півслові &nbsp;раптом &nbsp;зупинивсь,<br>\nПоглянув &nbsp;зизом &nbsp;через &nbsp;тьмяні &nbsp;скельця,<br>\nХихикнув &nbsp;радісно &nbsp;в &nbsp;брудний &nbsp;п'ятку<br>\nІ &nbsp;ще &nbsp;й &nbsp;додав: &nbsp;\"Не &nbsp;сміє &nbsp;той &nbsp;професор<br>\nНа &nbsp;юнаків &nbsp;поширювати &nbsp;вплив!\"<br>\n<br>\nМинув &nbsp;не &nbsp;рік &nbsp;- &nbsp;московська &nbsp;п'ятирічка<br>\nПрогомоніла! &nbsp;Влесливим &nbsp;слівцем<br>\nМасний &nbsp;проноза &nbsp;проронив &nbsp;на &nbsp;стрічі:<br>\n\"Я &nbsp;дуже &nbsp;жалую, &nbsp;що &nbsp;невідомий &nbsp;хтось<br>\nНа &nbsp;тебе &nbsp;риє... &nbsp;Завели &nbsp;вже &nbsp;справу...<br>\nХай &nbsp;це &nbsp;між &nbsp;нами...\" &nbsp;- &nbsp;і &nbsp;лукаво &nbsp;змовк.<br>\nТа &nbsp;невзабарі &nbsp;- &nbsp;грім &nbsp;з &nbsp;ясного &nbsp;неба! &nbsp;-<br>\nПрокуда &nbsp;раптом &nbsp;у &nbsp;сильце &nbsp;попавсь,<br>\nБо &nbsp;на &nbsp;гарячому &nbsp;його &nbsp;спіймали,<br>\nКоли &nbsp;чинив &nbsp;ганебний &nbsp;плагіят:<br>\nПереписавши &nbsp;потай &nbsp;- &nbsp;слово &nbsp;в &nbsp;слово &nbsp;-<br>\nНевласну &nbsp;книжку, &nbsp;взяв &nbsp;та &nbsp;й &nbsp;підписавсь...<br>\n<br>\nМинає &nbsp;літо... &nbsp;О &nbsp;меди &nbsp;лукавства!<br>\nНе &nbsp;дорівняють &nbsp;солодощі &nbsp;вам.<br>\nТакий &nbsp;улесливий, &nbsp;масний &nbsp;проноза<br>\nВкриває &nbsp;пухом &nbsp;кам'яні &nbsp;стежки.<br>\nЗапобігає, &nbsp;нескупий &nbsp;на &nbsp;слово,<br>\nІ &nbsp;хвалить, &nbsp;славить... &nbsp;Водночас &nbsp;тихцем<br>\nГен-ген &nbsp;з-попід &nbsp;залізної &nbsp;заслони<br>\nСпроваджує &nbsp;худого &nbsp;приймака:<br>\n- &nbsp;Який &nbsp;лінґвіст! &nbsp;Який &nbsp;інтеліґентний!<br>\nҐотичне &nbsp;втілення &nbsp;усіх &nbsp;чеснот! &nbsp;-<br>\nЙого &nbsp;в &nbsp;начальство &nbsp;спритно &nbsp;висуває<br>\nСтарий &nbsp;донощик. &nbsp;Потайні &nbsp;дає<br>\nПоради-ради, &nbsp;як &nbsp;зайти &nbsp;в &nbsp;довір'я,<br>\nЯк &nbsp;прислужитись &nbsp;кривди &nbsp;вожакам.<br>\n<br>\nМинув &nbsp;не &nbsp;рік &nbsp;- &nbsp;ненависні &nbsp;три &nbsp;літа<br>\nПродудоніли. &nbsp;І &nbsp;новітній &nbsp;ґот<br>\nСтарим &nbsp;лукавством &nbsp;повалив &nbsp;прокуду &nbsp;-<br>\nАж &nbsp;буковинське &nbsp;пекло &nbsp;загуло!<br>\nДопомогли &nbsp;Свіньовський &nbsp;і &nbsp;Сканковський.<br>\nО &nbsp;ви, &nbsp;підлотні, &nbsp;чварні &nbsp;слимаки,<br>\nЩо &nbsp;плазували &nbsp;з &nbsp;відданістю &nbsp;шпигів!<br>\nЦе &nbsp;з &nbsp;ваших &nbsp;діл, &nbsp;ошкірювань &nbsp;низьких.<br>\nРосли &nbsp;підступства, &nbsp;нашепти, &nbsp;обмови,<br>\nКрутійство, &nbsp;наклепи, &nbsp;набрідь, &nbsp;обман.<br>\n(Для &nbsp;вас &nbsp;прокуда &nbsp;запевняв &nbsp;посади,<br>\nЯкщо &nbsp;мене &nbsp;назавжди &nbsp;проженуть...)<br>\n<br>\nМинув &nbsp;не &nbsp;рік &nbsp;- &nbsp;тривожного &nbsp;півроку<br>\nПерепливло &nbsp;та &nbsp;й &nbsp;випливло &nbsp;на &nbsp;яв:<br>\nСам &nbsp;президент, &nbsp;обмежений &nbsp;на &nbsp;розум,<br>\nСкрививши &nbsp;губи, &nbsp;повні &nbsp;червяки,<br>\nПроголосив &nbsp;автократичний &nbsp;присуд:<br>\n\"By &nbsp;virtue &nbsp;of... &nbsp;платню &nbsp;я &nbsp;припинив,<br>\nШукати &nbsp;можете &nbsp;нового &nbsp;місця\".<br>\n<br>\nСказати &nbsp;легко, &nbsp;та &nbsp;здійснити &nbsp;чин<br>\nУтричі &nbsp;важче &nbsp;навіть &nbsp;у &nbsp;підступстві...<br>\nЩоб &nbsp;довести &nbsp;лукавству &nbsp;кривоту,<br>\nНовітній &nbsp;ґот &nbsp;натужиться &nbsp;й &nbsp;майструє<br>\nОлживі &nbsp;свідчення. &nbsp;Загув, &nbsp;задудонів<br>\nПо &nbsp;телефонній &nbsp;лінії, &nbsp;through &nbsp;channels,<br>\nНастояний &nbsp;в &nbsp;обмовах &nbsp;наговір.<br>\nДопомогли &nbsp;Свіньовський &nbsp;і &nbsp;Сканковський.<br>\nАле &nbsp;бунтується &nbsp;і &nbsp;повстає<br>\nСупроти &nbsp;кривд &nbsp;професорська &nbsp;громада:<br>\n\"На &nbsp;суд! &nbsp;На &nbsp;суд! &nbsp;Борімось &nbsp;проти &nbsp;зла,<br>\nСупроти &nbsp;скоєного &nbsp;беззаконня!<br>\nНесправедливостям &nbsp;покласти &nbsp;край!\"<br>\nА &nbsp;білий &nbsp;дім &nbsp;із &nbsp;чорною &nbsp;душею?<br>\nНа &nbsp;гострий &nbsp;пазур &nbsp;справу &nbsp;нанизав.<br>\n<br>\nМинув &nbsp;не &nbsp;рік &nbsp;- &nbsp;два &nbsp;нескінченні &nbsp;роки!<br>\nБлідавий &nbsp;дім &nbsp;із &nbsp;темрявим &nbsp;нутром<br>\nВихрив &nbsp;із &nbsp;вікон &nbsp;тьмяних, &nbsp;більмуватих,<br>\nМетав &nbsp;загонисті &nbsp;рої &nbsp;хуртеч<br>\nІ &nbsp;з-під &nbsp;основ &nbsp;погрожував &nbsp;драконом,<br>\nЯкого &nbsp;списом &nbsp;Юрій &nbsp;проколов.<br>\nДва &nbsp;довгі &nbsp;роки &nbsp;спритно &nbsp;воловодив<br>\nГігантський, &nbsp;чварний, &nbsp;білуватий &nbsp;струп,<br>\nЗі &nbsp;смертної &nbsp;підводячи &nbsp;постелі<br>\nСтарого, &nbsp;мерлого, &nbsp;як &nbsp;труп, &nbsp;суддю,<br>\nЙому &nbsp;вручаючи &nbsp;судову &nbsp;справу:<br>\n\"Позбудься &nbsp;Н. &nbsp;і &nbsp;звільнення &nbsp;схвали!\"<br>\nІ &nbsp;кволий, &nbsp;виснажений &nbsp;беззаконням,<br>\nСлабий, &nbsp;півмертвий, &nbsp;півживий &nbsp;суддя,<br>\nНе &nbsp;переслухавши &nbsp;достотно &nbsp;справи,<br>\nНасилу &nbsp;витиснув &nbsp;\"All &nbsp;right...\" &nbsp;- &nbsp;і &nbsp;підписавсь.<br>\n<br>\n- &nbsp;Гур-ра! &nbsp;Гур-ра! &nbsp;- &nbsp;навкруг &nbsp;загоготало,<br>\nВиттям &nbsp;вовків &nbsp;завило &nbsp;навдокіл,<br>\nЗ-понад &nbsp;Пацифіку &nbsp;аж &nbsp;по &nbsp;Атлантик.<br>\n- &nbsp;Гур-ра! &nbsp;- &nbsp;горлав &nbsp;московський &nbsp;посланець.<br>\nРевли &nbsp;\"гур-ра!\" &nbsp;Свіньовський &nbsp;і &nbsp;Сканковський,<br>\nЯким &nbsp;проноза &nbsp;місце &nbsp;обіцяв.<br>\nЦі &nbsp;дві &nbsp;прояви &nbsp;- &nbsp;ревний &nbsp;запивайло<br>\nІ &nbsp;темна &nbsp;неміч, &nbsp;ниций &nbsp;трепетун, &nbsp;-<br>\nОдин &nbsp;від &nbsp;одного &nbsp;напотай &nbsp;лізли<br>\nУ &nbsp;вільне &nbsp;крісло. &nbsp;Думали, &nbsp;- &nbsp;взяли!<br>\nАле &nbsp;облуді &nbsp;давня &nbsp;нагорода:<br>\n\"Своє &nbsp;зробивши, &nbsp;мурине, &nbsp;відходь!\"<br>\n<br>\nО &nbsp;мстива &nbsp;мсто! &nbsp;Свіньовський &nbsp;і &nbsp;Сканковський<br>\nВсю &nbsp;жовчну &nbsp;сприть &nbsp;і &nbsp;найгнівніший &nbsp;гнів<br>\nНа &nbsp;хамчука &nbsp;вулканно &nbsp;повертають &nbsp;-<br>\nАж &nbsp;загудів &nbsp;тривожний &nbsp;континент:<br>\n- &nbsp;Конай, &nbsp;донощику &nbsp;до &nbsp;сіґуранци!<br>\nКонай, &nbsp;викажчику &nbsp;НКВС!<br>\nКонай, &nbsp;тлумачу &nbsp;хижого &nbsp;Ґестапо!<br>\nКонай, &nbsp;хто &nbsp;рипався &nbsp;у &nbsp;Скатленд-Ярд!<br>\nТобі, &nbsp;імпостере, &nbsp;без &nbsp;докторату,<br>\nГряде, &nbsp;гримить &nbsp;заслужений &nbsp;кінець! &nbsp;-<br>\n<br>\nРидає, &nbsp;лає, &nbsp;кається &nbsp;прокуда.<br>\nКонає, &nbsp;божиться &nbsp;й... &nbsp;спускає &nbsp;дух.<br>\n<br>\nМинув &nbsp;ще &nbsp;рік. &nbsp;Пославши &nbsp;срібні &nbsp;рядна<br>\nЗ-понад &nbsp;Пацифіку &nbsp;аж &nbsp;по &nbsp;Атлантик,<br>\nМіцнів &nbsp;морозами, &nbsp;тремтів &nbsp;дротами<br>\nПолярний &nbsp;будень, &nbsp;вартівник &nbsp;зими.<br>\nУ &nbsp;день &nbsp;такий &nbsp;дзвінкою &nbsp;яснотою<br>\nВисоке &nbsp;сяйво &nbsp;Божих &nbsp;височин<br>\nВідвічну &nbsp;темряву &nbsp;перемагає.<br>\nО &nbsp;дню &nbsp;звитяги! &nbsp;Ти &nbsp;настав, &nbsp;настав!<br>\nОттавський &nbsp;присуд &nbsp;праведна &nbsp;столиця<br>\nУстами &nbsp;чесних &nbsp;дев'ятьох &nbsp;мужів<br>\nЗ &nbsp;верховних &nbsp;веж &nbsp;у &nbsp;світ &nbsp;проголосила:<br>\n\"Неправий &nbsp;вирок, &nbsp;що &nbsp;хитнув &nbsp;закон,<br>\nЩо &nbsp;на &nbsp;інтриги &nbsp;здався &nbsp;й &nbsp;беззаконня,<br>\nПовергти &nbsp;в &nbsp;порох! &nbsp;Неповинний &nbsp;Н.!\"<br>\n<br>\nА &nbsp;білий &nbsp;дім &nbsp;із &nbsp;чорною &nbsp;душею?<br>\nНемов &nbsp;сивастий &nbsp;атомовий &nbsp;гриб,<br>\nЩо &nbsp;нагло &nbsp;вибухнув &nbsp;над &nbsp;мирним &nbsp;містом<br>\nІ &nbsp;так &nbsp;застиг, &nbsp;завмер, &nbsp;закам'янів,<br>\nСтоїть &nbsp;і &nbsp;далі, &nbsp;як &nbsp;потьмарний &nbsp;спомин,<br>\nСтоїть, &nbsp;готуючи &nbsp;повторний &nbsp;шквал.<br>\nМинають &nbsp;люди &nbsp;цю &nbsp;твердиню &nbsp;кривди,<br>\nГнилий, &nbsp;гігантський, &nbsp;білуватий &nbsp;струп,<br>\nСахаючись &nbsp;лукавства &nbsp;й &nbsp;беззаконня,<br>\nЩо &nbsp;неправдиві &nbsp;присуди &nbsp;вели.<br>\nНе &nbsp;допоміг &nbsp;Свіньовський &nbsp;і &nbsp;Сканковський,<br>\nОдне &nbsp;єство &nbsp;двох &nbsp;підлих &nbsp;близнюків,<br>\nГанебний &nbsp;чин &nbsp;відвічного &nbsp;підступства.<br>\nНе &nbsp;допоміг &nbsp;московський &nbsp;посланець!<br>\nГниють &nbsp;кістки &nbsp;прокуди &nbsp;під &nbsp;землею...<br>\n<br>\nДе &nbsp;ж &nbsp;вершник &nbsp;Юрій? &nbsp;Чи &nbsp;вже &nbsp;гострий &nbsp;спис?<br>\nНа &nbsp;білий &nbsp;дім &nbsp;із &nbsp;чорною &nbsp;душею!!!<br><br><em>1975</em>\n\n\n<br><br>\n"
}