{
  "author": "efAu5UYxQ",
  "id": "BuRnOF6j",
  "title": "ДО «БАЗАРУ» ",
  "link": "metrs_poem.php?poem=8093",
  "html": "\n<h4></h4>\n\n<a href=\"/metrs.php?id=134&amp;type=tvorch\" class=\"redhr1\">Творчість</a> |\n<a href=\"/metrs.php?id=134&amp;type=biogr\" class=\"redhr1\">Біографія</a> |\n<a href=\"/metrs.php?id=134&amp;type=critiques\" class=\"redhr1\">Критика</a>\n\n<h4>ДО «БАЗАРУ» </h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\n. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;.<br>\nЛютим, &nbsp;жорстоким &nbsp;дзвоном<br>\nВидзвонює &nbsp;сталь.<br>\nСкрикує &nbsp;льодом &nbsp;червоним,<br>\nХолоне &nbsp;Звіздаль.<br>\nКулі &nbsp;до &nbsp;чол &nbsp;— &nbsp;як &nbsp;бджоли,<br>\nШабля &nbsp;руба.<br>\nСолить &nbsp;сніги &nbsp;і &nbsp;солить<br>\nЧервона &nbsp;ропа.<br>\n«Витривать, &nbsp;витривать, &nbsp;брате,<br>\nУ &nbsp;боротьбі!»<br>\nЧотири &nbsp;гранати &nbsp;— &nbsp;для &nbsp;ката,<br>\nА &nbsp;п’ята &nbsp;— &nbsp;собі.<br>\nЛютим, &nbsp;жорстоким &nbsp;дзвоном<br>\nВидзвонює &nbsp;сталь.<br>\nСкрикує &nbsp;льодом &nbsp;червоним,<br>\nХолоне &nbsp;Звіздаль.<br>\n. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;.<br>\n<br>\n— &nbsp;«Дивись, &nbsp;богомазна &nbsp;рать,<br>\nДивіться, &nbsp;праведні &nbsp;лиця!..<br>\nХто &nbsp;там &nbsp;ще &nbsp;може &nbsp;співать,<br>\nХто &nbsp;там &nbsp;сміє &nbsp;молиться?!»<br>\n<br>\n— &nbsp;«У &nbsp;Бога, &nbsp;у &nbsp;мать, &nbsp;у &nbsp;все!<br>\nЯка &nbsp;там &nbsp;у &nbsp;чорта &nbsp;віра!»<br>\nЯк &nbsp;чорна &nbsp;гадюка, &nbsp;повзе<br>\nЧорна &nbsp;зневіра.<br>\n<br>\nДодолу &nbsp;— &nbsp;вигуки &nbsp;відчаю,<br>\nКамінням &nbsp;— &nbsp;у &nbsp;пустелю,<br>\nА &nbsp;пісня &nbsp;стіни &nbsp;розвертає,<br>\nА &nbsp;пісня &nbsp;ломить &nbsp;стелю.<br>\n<br>\nПрокльонів &nbsp;чорні &nbsp;каменюки<br>\nВизбирує &nbsp;підлога,<br>\nА &nbsp;співу &nbsp;батьківського &nbsp;згуки<br>\nПолинули &nbsp;до &nbsp;Бога.<br>\n<br>\nАле &nbsp;не &nbsp;чує &nbsp;Божа &nbsp;Мати,—<br>\nЇй, &nbsp;сповненій &nbsp;спокою,<br>\nЛише &nbsp;дитину &nbsp;обіймати<br>\nПестливою &nbsp;рукою.<br>\n<br>\nТа &nbsp;пісня &nbsp;смертницького &nbsp;хору<br>\nЗамовкнути &nbsp;не &nbsp;хоче,<br>\nТа &nbsp;пісня &nbsp;— &nbsp;вгору, &nbsp;вгору, &nbsp;вгору,<br>\nДо &nbsp;Тебе, &nbsp;Боже &nbsp;Отче!<br>\n<br>\nОсь &nbsp;віє &nbsp;крилами &nbsp;своїми<br>\nБіля &nbsp;Твого &nbsp;порогу...<br>\nВи &nbsp;розступіться, &nbsp;херувими,<br>\nВи &nbsp;дайте &nbsp;їй &nbsp;дорогу!<br>\n<br>\nОсь &nbsp;перед &nbsp;самим &nbsp;Твоїм &nbsp;ликом<br>\nСкривавлена &nbsp;орлиця...<br>\nТакими &nbsp;клекотами &nbsp;й &nbsp;криком<br>\nНіхто &nbsp;не &nbsp;вмів &nbsp;молиться!<br>\n<br>\nТак &nbsp;вимагати, &nbsp;так &nbsp;благати<br>\nНіхто &nbsp;ніде &nbsp;не &nbsp;може.<br>\nЧому &nbsp;ж &nbsp;Ти, &nbsp;серцем &nbsp;пребагатий,<br>\nНе &nbsp;відізвешся, &nbsp;Боже?<br>\n<br>\nЧом’ &nbsp;непорушний &nbsp;так &nbsp;глибоко,<br>\nЧому &nbsp;мовчиш &nbsp;так &nbsp;глухо?<br>\nНевже &nbsp;не &nbsp;бачить &nbsp;Твоє &nbsp;око,<br>\nНе &nbsp;чує &nbsp;Твоє &nbsp;вухо?<br>\n<br>\nМовчать &nbsp;святі &nbsp;Твої &nbsp;ошую,<br>\nНіміють &nbsp;з &nbsp;одесної...<br>\nО, &nbsp;так, &nbsp;ніхто &nbsp;із &nbsp;вас &nbsp;не &nbsp;чує<br>\nМолитви &nbsp;голосної!<br>\n<br>\nЯкби &nbsp;ви &nbsp;чули, &nbsp;то &nbsp;стемніли &nbsp;б<br>\nЗлотисті &nbsp;ваші &nbsp;німби,<br>\nТо &nbsp;не &nbsp;німів &nbsp;би &nbsp;Ти &nbsp;на &nbsp;троні,<br>\nНе &nbsp;висидів &nbsp;на &nbsp;нім &nbsp;би!<br>\n<br>\nЯкби &nbsp;дійшли &nbsp;до &nbsp;Тебе &nbsp;згуки<br>\nРозмоленого &nbsp;співу,<br>\nТо &nbsp;благословні &nbsp;Твої &nbsp;руки<br>\nСтиснулися &nbsp;б &nbsp;од &nbsp;гніву,<br>\n<br>\nТо &nbsp;став &nbsp;би &nbsp;темним &nbsp;Ти &nbsp;і &nbsp;жаским<br>\nУ &nbsp;хмарі &nbsp;чорноперій,<br>\nТо &nbsp;враз &nbsp;би &nbsp;з &nbsp;стукотом &nbsp;і &nbsp;брязком<br>\nРозкинулися &nbsp;двері.<br>\n<br>\nТо &nbsp;розсікла &nbsp;б &nbsp;їх, &nbsp;повна &nbsp;грому,<br>\nВажка &nbsp;Твоя &nbsp;десниця &nbsp;—<br>\nІ &nbsp;не &nbsp;була &nbsp;б &nbsp;із &nbsp;Твого &nbsp;дому<br>\nНегідная &nbsp;в’язниця.<br>\n<br>\nТо &nbsp;не &nbsp;була &nbsp;б &nbsp;із &nbsp;Твого &nbsp;раю<br>\nСтократная &nbsp;руїна,<br>\nТо &nbsp;вся &nbsp;б &nbsp;од &nbsp;краю &nbsp;і &nbsp;до &nbsp;краю<br>\nВоскресла &nbsp;Україна!<br>\n<br>\nЯк &nbsp;древлє, &nbsp;кинувся &nbsp;б &nbsp;Ти, &nbsp;хижий,—<br>\nІ, &nbsp;сяючи &nbsp;на &nbsp;мети,<br>\nПовів &nbsp;би &nbsp;меч &nbsp;архистратижий<br>\nОсвячені &nbsp;багнети...<br>\n. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;.<br>\nЯк &nbsp;птиця &nbsp;та &nbsp;осиротіла,<br>\nНа &nbsp;крилос &nbsp;полетіла,<br>\nЗабилась &nbsp;крилами &nbsp;об &nbsp;крила<br>\nСвятого &nbsp;Михаїла...<br>\n<br>\n«Ти &nbsp;зійди, &nbsp;зійди &nbsp;з &nbsp;свого &nbsp;образу,<br>\nЯнголе &nbsp;ясний,<br>\nСтань &nbsp;між &nbsp;нас &nbsp;отут, &nbsp;своїх &nbsp;воїнів,<br>\nЗброєю &nbsp;брязни!»<br>\n<br>\nМовчить &nbsp;Христос. &nbsp;Німіє &nbsp;Саваоф.<br>\nНедвижні &nbsp;крила &nbsp;Михаїла.<br>\nНі &nbsp;Богові, &nbsp;ні &nbsp;янголам &nbsp;Його<br>\nНемає &nbsp;до &nbsp;людини &nbsp;діла.<br>\n. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;. &nbsp; &nbsp;.<br>\nНедаремне, &nbsp;ой &nbsp;недаремне<br>\nЗападало &nbsp;сонце &nbsp;пожаром,<br>\nОй &nbsp;глибока &nbsp;яма &nbsp;і &nbsp;темна<br>\nТа &nbsp;за &nbsp;містом &nbsp;Базаром.<br>\n<br>\nОд &nbsp;світанку &nbsp;та &nbsp;до &nbsp;світанку &nbsp;—<br>\nЦілий &nbsp;день, &nbsp;настрашено-білий,<br>\nЦілу &nbsp;чорну &nbsp;ніч &nbsp;без &nbsp;устанку<br>\nЗаступи &nbsp;стукотіли.<br>\n<br>\nНедаремне &nbsp;заходу &nbsp;горно<br>\nКривавило &nbsp;обрій &nbsp;зловісто.<br>\nОй &nbsp;глибоко &nbsp;поле &nbsp;і &nbsp;чорно<br>\nПозіхнуло &nbsp;за &nbsp;містом.<br><br><em>Прага, 1936 </em>\n\n\n<br><br>\n"
}