{
  "author": "vKtquhYw",
  "id": "ffbNPRvfm",
  "title": "3. ПІСНЯ ПЕРВА",
  "link": "/metrs_poem.php?poem=7920",
  "html": "\n<h4></h4>\n\n<a href=\"/metrs.php?id=103&amp;type=tvorch\" class=\"redhr1\">Творчість</a> |\n<a href=\"/metrs.php?id=103&amp;type=biogr\" class=\"redhr1\">Біографія</a> |\n<a href=\"/metrs.php?id=103&amp;type=critiques\" class=\"redhr1\">Критика</a>\n\n<h4>3. ПІСНЯ ПЕРВА</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\n &nbsp; &nbsp; &nbsp; &nbsp; &nbsp;І<br>\nУродилася &nbsp;Настуся &nbsp;-<br>\n &nbsp; &nbsp; &nbsp;Любо &nbsp;подивитись,<br>\nІз &nbsp;личенька &nbsp;рум'яного<br>\n &nbsp; &nbsp; &nbsp;Хоч &nbsp;води &nbsp;напитись.<br>\n<br>\nУродилася &nbsp;Настуся &nbsp;-<br>\n &nbsp; &nbsp; &nbsp;Серце &nbsp;голубине.<br>\nХто &nbsp;ж &nbsp;то &nbsp;єї &nbsp;кохатиме,<br>\n &nbsp; &nbsp; &nbsp;Як &nbsp;мати &nbsp;дитину?<br>\n<br>\nРозпущу &nbsp;крилаті &nbsp;думки &nbsp;<br>\n &nbsp; &nbsp; &nbsp;По &nbsp;всій &nbsp;Україні, &nbsp;-<br>\nНема &nbsp;пари &nbsp;статечної<br>\n &nbsp; &nbsp; &nbsp;Коханій &nbsp;дівчині!<br>\n<br>\nНема &nbsp;серця &nbsp;ласкавого,<br>\n &nbsp; &nbsp; &nbsp;Ні &nbsp;тихої &nbsp;мови<br>\nДо &nbsp;любого &nbsp;залицяння,<br>\n &nbsp; &nbsp; &nbsp;Дружньої &nbsp;розмови!<br>\n<br>\nШкода, &nbsp;шкода &nbsp;чорнобривця<br>\n &nbsp; &nbsp; &nbsp;По &nbsp;степах &nbsp;шукати,<br>\nЩо &nbsp;з &nbsp;рожею &nbsp;садовою<br>\n &nbsp; &nbsp; &nbsp;Докупи &nbsp;зв'язати!<br>\n<br>\nПо &nbsp;Вкраїні &nbsp;огні &nbsp;горять,<br>\n &nbsp; &nbsp; &nbsp;Під &nbsp;небо &nbsp;сягають,<br>\nПотягнуло &nbsp;степи &nbsp;димом,<br>\n &nbsp; &nbsp; &nbsp;Крюки &nbsp;в &nbsp;диму &nbsp;грають.<br>\n<br>\nПоміж &nbsp;балок &nbsp;Жовті &nbsp;Води<br>\n &nbsp; &nbsp; &nbsp;Кров'ю &nbsp;червоніють;<br>\nПо &nbsp;городах &nbsp;обгорілі<br>\n &nbsp; &nbsp; &nbsp;Дворища &nbsp;чорінють.<br>\n<br>\nПовкладала &nbsp;серед &nbsp;поля<br>\n &nbsp; &nbsp; &nbsp;Шляхта &nbsp;спочивати;<br>\nПоходжають &nbsp;в &nbsp;пишних &nbsp;шатах<br>\n &nbsp; &nbsp; &nbsp;Козаки &nbsp;чубаті.<br>\n<br>\n &nbsp; &nbsp; &nbsp; &nbsp; &nbsp; &nbsp;ІІ<br>\nПроцвітає &nbsp;в &nbsp;саду &nbsp;квітка...<br>\n &nbsp; &nbsp; &nbsp;О &nbsp;траво &nbsp;висока!<br>\nЗакрий &nbsp;її, &nbsp;сховай &nbsp;її<br>\n &nbsp; &nbsp; &nbsp;Від &nbsp;людського &nbsp;ока.<br>\n<br>\nНехай &nbsp;єї &nbsp;сонце &nbsp;стиха<br>\n &nbsp; &nbsp; &nbsp;Світом &nbsp;обливає;<br>\nНехай &nbsp;бджілка, &nbsp;божа &nbsp;втіха,<br>\n &nbsp; &nbsp; &nbsp;Над &nbsp;нею &nbsp;літає.<br>\n<br>\nНехай &nbsp;єї &nbsp;зорі &nbsp;кроплять<br>\n &nbsp; &nbsp; &nbsp;Чистою &nbsp;росою...<br>\nНедовго &nbsp;їй &nbsp;пишатися &nbsp;<br>\n &nbsp; &nbsp; &nbsp;Своєю &nbsp;красою.<br>\n<br>\nНе &nbsp;сховає &nbsp;хвилястая &nbsp;<br>\n &nbsp; &nbsp; &nbsp;Пишної &nbsp;квітини, &nbsp;-<br>\nНе &nbsp;заступить &nbsp;стара &nbsp;мати<br>\n &nbsp; &nbsp; &nbsp;Любої &nbsp;дитини.<br>\n<br>\n &nbsp; &nbsp; &nbsp; &nbsp; &nbsp;ІІІ<br>\nОй &nbsp;у &nbsp;вдови &nbsp;Обушихи<br>\n &nbsp; &nbsp; &nbsp;Сіни &nbsp;на &nbsp;помості.<br>\nНаїхали &nbsp;до &nbsp;вдівоньки<br>\n &nbsp; &nbsp; &nbsp;Козаченьки &nbsp;в &nbsp;гості.<br>\n<br>\nМолодії &nbsp;до &nbsp;присінок<br>\n &nbsp; &nbsp; &nbsp;Кониченьків &nbsp;в'яжуть,<br>\nА &nbsp;старії &nbsp;господині<br>\n &nbsp; &nbsp; &nbsp;Добривечір &nbsp;кажуть.<br>\n<br>\n\"Добривечір, &nbsp;паніматко,<br>\n &nbsp; &nbsp; &nbsp;У &nbsp;твою &nbsp;світлицю!<br>\nНехай &nbsp;бог &nbsp;святий &nbsp;із &nbsp;неба<br>\n &nbsp; &nbsp; &nbsp;Назира &nbsp;вдовицю.<br>\n<br>\nПізнавай &nbsp;гостей &nbsp;незваних,<br>\n &nbsp; &nbsp; &nbsp;Чесна &nbsp;господине,<br>\nЩо &nbsp;здалека &nbsp;завітали<br>\n &nbsp; &nbsp; &nbsp;До &nbsp;тебе &nbsp;в &nbsp;гостину.<br>\n<br>\nЧи &nbsp;забула, &nbsp;паніматко,<br>\n &nbsp; &nbsp; &nbsp;Той &nbsp;веселий &nbsp;вечір,<br>\nЯк &nbsp;ми &nbsp;з &nbsp;твоїм &nbsp;Опанасом<br>\n &nbsp; &nbsp; &nbsp;Вели &nbsp;дружні &nbsp;речі,<br>\n<br>\nДружні &nbsp;речі &nbsp;таємничі<br>\n &nbsp; &nbsp; &nbsp;Про &nbsp;козацьку &nbsp;зраду,<br>\nЩо &nbsp;хотіли &nbsp;відомстити<br>\n &nbsp; &nbsp; &nbsp;Шляхті &nbsp;за &nbsp;неправду?<br>\n<br>\nЧи &nbsp;забула, &nbsp;паніматко,<br>\n &nbsp; &nbsp; &nbsp;Той &nbsp;ранок &nbsp;понурий,<br>\nЯк &nbsp;ти &nbsp;в &nbsp;військо &nbsp;виряджала<br>\n &nbsp; &nbsp; &nbsp;Воловії &nbsp;хури?<br>\n<br>\nОбушихо-паніматко,<br>\n &nbsp; &nbsp; &nbsp;Сизая &nbsp;орлице!<br>\nНе &nbsp;дурно &nbsp;ти &nbsp;злила &nbsp;слізьми<br>\n &nbsp; &nbsp; &nbsp;Новую &nbsp;світлицю.<br>\n<br>\nТобі &nbsp;серце &nbsp;говорило<br>\n &nbsp; &nbsp; &nbsp;Про &nbsp;козацьку &nbsp;долю:<br>\nВиросли &nbsp;нові &nbsp;могили<br>\n &nbsp; &nbsp; &nbsp;По &nbsp;чистому &nbsp;полю!<br>\n<br>\nЩо &nbsp;в &nbsp;Кумейках, &nbsp;в &nbsp;Боровиці<br>\n &nbsp; &nbsp; &nbsp;Задержалось &nbsp;сили,<br>\nТе &nbsp;в &nbsp;Сулі &nbsp;зеленолугій<br>\n &nbsp; &nbsp; &nbsp;Ляхи &nbsp;потопили.<br>\n<br>\nПотопили &nbsp;полохливих,<br>\n &nbsp; &nbsp; &nbsp;Завзятших &nbsp;напали,<br>\nПостріляли, &nbsp;порубали,<br>\n &nbsp; &nbsp; &nbsp;Кіньми &nbsp;потоптали.<br>\n<br>\nПішла &nbsp;туга &nbsp;по &nbsp;Вкраїні<br>\n &nbsp; &nbsp; &nbsp;Од &nbsp;хати &nbsp;до &nbsp;хати,<br>\nТа &nbsp;не &nbsp;вмерла &nbsp;з &nbsp;того &nbsp;жалю<br>\n &nbsp; &nbsp; &nbsp;Козацькая &nbsp;мати.<br>\n<br>\nВона &nbsp;сиріт &nbsp;на &nbsp;отецькі<br>\n &nbsp; &nbsp; &nbsp;Могили &nbsp;водила,<br>\nЯк &nbsp;вставати-воювати<br>\n &nbsp; &nbsp; &nbsp;Піснею &nbsp;учила.<br>\n<br>\nІ &nbsp;кривавим &nbsp;слідом &nbsp;діти<br>\n &nbsp; &nbsp; &nbsp;В &nbsp;степи &nbsp;простували<br>\nБез &nbsp;гармат &nbsp;на &nbsp;Жовтих &nbsp;Водах<br>\n &nbsp; &nbsp; &nbsp;Ворогів &nbsp;стрічали.<br>\n<br>\nДобували &nbsp;козачата<br>\n &nbsp; &nbsp; &nbsp;У &nbsp;шляхти &nbsp;гармати...<br>\nПомолодшала &nbsp;старенька<br>\n &nbsp; &nbsp; &nbsp;Козацькая &nbsp;мати.<br>\n<br>\nЗазивала &nbsp;пишну &nbsp;шляхту<br>\n &nbsp; &nbsp; &nbsp;Під &nbsp;Корсунь &nbsp;в &nbsp;гостину...<br>\nПро &nbsp;ту &nbsp;учту &nbsp;слава &nbsp;трубить<br>\n &nbsp; &nbsp; &nbsp;На &nbsp;всю &nbsp;Україну.<br>\n<br>\nПаніматко &nbsp;Обушихо,<br>\n &nbsp; &nbsp; &nbsp;Сизая &nbsp;орлице!<br>\nЗнай &nbsp;же &nbsp;й &nbsp;ти &nbsp;про &nbsp;славну &nbsp;учту<br>\n &nbsp; &nbsp; &nbsp;У &nbsp;своїй &nbsp;світлиці.<br>\n<br>\nОй &nbsp;твого &nbsp;ми &nbsp;Опанаса<br>\n &nbsp; &nbsp; &nbsp;Добре &nbsp;поминали:<br>\nПишну &nbsp;шляхту, &nbsp;як &nbsp;тих &nbsp;раків,<br>\n &nbsp; &nbsp; &nbsp;Руками &nbsp;побрали.<br>\n<br>\nПривітай &nbsp;же &nbsp;нас, &nbsp;як &nbsp;мати,<br>\n &nbsp; &nbsp; &nbsp;Чесна &nbsp;господине:<br>\nМи &nbsp;з &nbsp;Корсуня &nbsp;простували<br>\n &nbsp; &nbsp; &nbsp;До &nbsp;тебе &nbsp;в &nbsp;гостину\".<br>\n<br>\n &nbsp; &nbsp; &nbsp; &nbsp; &nbsp;ІV<br>\nГучно, &nbsp;гучно &nbsp;у &nbsp;світлиці<br>\n &nbsp; &nbsp; &nbsp;Батьки &nbsp;розмовляють.<br>\nЛюбо &nbsp;їх &nbsp;сини &nbsp;Настусю<br>\n &nbsp; &nbsp; &nbsp;В &nbsp;піддашші &nbsp;вітають:<br>\n<br>\n\"Ой &nbsp;дівчино, &nbsp;дай &nbsp;нам, &nbsp;серце,<br>\n &nbsp; &nbsp; &nbsp;Водиці &nbsp;напитись.<br>\nГоді &nbsp;згагою &nbsp;у &nbsp;полі<br>\n &nbsp; &nbsp; &nbsp;Козакам &nbsp;томитись!<br>\n<br>\nНехай &nbsp;шляхту &nbsp;добивають<br>\n &nbsp; &nbsp; &nbsp;Яструби &nbsp;дзьобаті;<br>\nНаша &nbsp;втіха &nbsp;- &nbsp;карі &nbsp;очі,<br>\n &nbsp; &nbsp; &nbsp;Чорні &nbsp;бровенята\".<br>\n<br>\nХилить &nbsp;вітер, &nbsp;хилить &nbsp;буйний<br>\n &nbsp; &nbsp; &nbsp;В &nbsp;дуброві &nbsp;квітину, &nbsp;-<br>\nВаблять &nbsp;речі &nbsp;молодії<br>\n &nbsp; &nbsp; &nbsp;Вродливу &nbsp;дівчину.<br>\n<br>\nІ &nbsp;схиляються &nbsp;в &nbsp;дуброві<br>\n &nbsp; &nbsp; &nbsp;Верхи &nbsp;із &nbsp;верхами, &nbsp;-<br>\nІззираються &nbsp;в &nbsp;розмові<br>\n &nbsp; &nbsp; &nbsp;Очі &nbsp;із &nbsp;очами.<br>\n<br>\nТо &nbsp;заграє, &nbsp;то &nbsp;заниє<br>\n &nbsp; &nbsp; &nbsp;Серце &nbsp;голубине...<br>\nСтережися, &nbsp;Настусенько,<br>\n &nbsp; &nbsp; &nbsp;Лихої &nbsp;години!<br>\n<br>\nСхаменися, &nbsp;не &nbsp;дивися<br>\n &nbsp; &nbsp; &nbsp;На &nbsp;козацьку &nbsp;вроду;<br>\nІди &nbsp;лучче &nbsp;з &nbsp;мосту &nbsp;кинься<br>\n &nbsp; &nbsp; &nbsp;У &nbsp;холодну &nbsp;воду.<br>\n<br>\nТам &nbsp;до &nbsp;суду &nbsp;плавать &nbsp;будеш<br>\n &nbsp; &nbsp; &nbsp;Тихими &nbsp;ночами,<br>\nІ &nbsp;козацтво &nbsp;необачне<br>\n &nbsp; &nbsp; &nbsp;Вабити &nbsp;речами.<br>\n<br>\nТам, &nbsp;русалко, &nbsp;сміятись<br>\n &nbsp; &nbsp; &nbsp;Будеш &nbsp;із &nbsp;кохання,<br>\nА &nbsp;тут, &nbsp;щиро &nbsp;покохавши<br>\n &nbsp; &nbsp; &nbsp;Зв'янеш &nbsp;в &nbsp;безталанні.<br>\n<br>\nШкода &nbsp;квітку &nbsp;од &nbsp;лихої<br>\n &nbsp; &nbsp; &nbsp;Бурі &nbsp;закривати:<br>\nМусить &nbsp;буря &nbsp;з &nbsp;неї &nbsp;пишне<br>\n &nbsp; &nbsp; &nbsp;Листя &nbsp;обірвати.<br>\n<br>\nПроцвітайте &nbsp;ж &nbsp;і &nbsp;зникайте<br>\n &nbsp; &nbsp; &nbsp;Квітками, &nbsp;дівчата:<br>\nНа &nbsp;те &nbsp;родить &nbsp;вас, &nbsp;сердешних,<br>\n &nbsp; &nbsp; &nbsp;У &nbsp;болістях &nbsp;мати.<br>\n<br>\nПроцвітайте, &nbsp;не &nbsp;впиняйте<br>\n &nbsp; &nbsp; &nbsp;Серденько &nbsp;кохати.<br>\nНа &nbsp;те &nbsp;вами, &nbsp;що &nbsp;зорями,<br>\n &nbsp; &nbsp; &nbsp;Любується &nbsp;мати.<br>\n<br>\nПроцвітайте &nbsp;і &nbsp;нам &nbsp;дайте<br>\n &nbsp; &nbsp; &nbsp;Ваших &nbsp;чар &nbsp;напитись:<br>\nТільки &nbsp;й &nbsp;щастя &nbsp;на &nbsp;сім &nbsp;світі,<br>\n &nbsp; &nbsp; &nbsp;Що &nbsp;на &nbsp;вас &nbsp;дивитись.\n\n\n<br><br>\n"
}