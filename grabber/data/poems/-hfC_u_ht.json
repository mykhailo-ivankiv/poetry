{
  "author": "THrWQ4N4",
  "id": "-hfC_u_ht",
  "title": "4. КАПРАЛ",
  "link": "/metrs_poem.php?poem=7849",
  "html": "\n<h4></h4>\n\n<a href=\"/metrs.php?id=318&amp;type=tvorch\" class=\"redhr1\">Творчість</a> |\n<a href=\"/metrs.php?id=318&amp;type=biogr\" class=\"redhr1\">Біографія</a> |\n<a href=\"/metrs.php?id=318&amp;type=critiques\" class=\"redhr1\">Критика</a>\n\n<h4>4. КАПРАЛ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nМузо &nbsp;моя &nbsp;віршована,<br>\nНевінчана &nbsp;доле!<br>\nПонад &nbsp;тисяч &nbsp;тисячами<br>\nДо &nbsp;тебе &nbsp;ся &nbsp;моля,<br>\nГарячими &nbsp;тобі &nbsp;молясь<br>\nКнижники, &nbsp;учені,<br>\nА &nbsp;ти &nbsp;найшла, &nbsp;необачна,<br>\nМужицького &nbsp;сина,<br>\nЩе &nbsp;й &nbsp;у &nbsp;чорних, &nbsp;темних &nbsp;горах,<br>\nВ &nbsp;кривавім &nbsp;карбаті!<br>\nМузо &nbsp;моя, &nbsp;свято &nbsp;моє,<br>\nЛюди &nbsp;муть &nbsp;сміятись<br>\nЗ &nbsp;тебе &nbsp;й &nbsp;з &nbsp;мене! &nbsp;\"Ледащиця, &nbsp;-<br>\nБудуть &nbsp;говорити. &nbsp;-<br>\nЩо &nbsp;він &nbsp;має? &nbsp;Одну &nbsp;душу<br>\nДа &nbsp;й &nbsp;ту &nbsp;неумиту<br>\nВ &nbsp;каламарях! &nbsp;Хам &nbsp;- &nbsp;та &nbsp;й &nbsp;годі!<br>\nА &nbsp;в &nbsp;нас &nbsp;паргаміни,<br>\nА &nbsp;в &nbsp;нас &nbsp;школи!.. &nbsp;Музо, &nbsp;доле<br>\nВелика, &nbsp;єдина,<br>\nОтак &nbsp;люди &nbsp;тебе &nbsp;всудять!..<br>\nПонехай &nbsp;вітати<br>\nВ &nbsp;закурену &nbsp;мою &nbsp;хату!<br>\nВ &nbsp;тебе &nbsp;ім'я &nbsp;золотоє...<br>\nНехай &nbsp;не &nbsp;сміються &nbsp;<br>\nТі &nbsp;книжники &nbsp;препогані,<br>\nТа &nbsp;нехай &nbsp;не &nbsp;б'ються<br>\nЩе &nbsp;й &nbsp;ті &nbsp;львівські &nbsp;віршомази!<br>\nМені &nbsp;легше &nbsp;буде...<br>\nМоже &nbsp;би, &nbsp;став &nbsp;забувати<br>\nІ &nbsp;ті &nbsp; &nbsp;чужі &nbsp;люде,<br>\nІ &nbsp;ті &nbsp;муштри &nbsp;муштровані &nbsp;-<br>\nСерденько &nbsp;спочине!..<br>\nНі, &nbsp;не &nbsp;хочеш &nbsp;покинути<br>\nМужицького &nbsp;сина, &nbsp;-<br>\nТи &nbsp;не &nbsp;хочеш!.. &nbsp;Лиш &nbsp;ти &nbsp;одна,<br>\nБо &nbsp;всі &nbsp;понехали!..<br>\nЯ &nbsp;сирота &nbsp;в &nbsp;сему &nbsp;світі;<br>\nМені &nbsp;не &nbsp;остало<br>\nВ &nbsp;людей &nbsp;долі, &nbsp;- &nbsp;не &nbsp;остало,<br>\nБо &nbsp;їм &nbsp;було &nbsp;мало!..<br>\nБеріть &nbsp;собі, &nbsp;а &nbsp;я &nbsp;маю,<br>\nЩе &nbsp;й &nbsp;замного &nbsp;маю, &nbsp;-<br>\nСпасибі, &nbsp;зоре!..<br>\n &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Холод &nbsp;віє,<br>\nНа &nbsp;моїм &nbsp;світі &nbsp;вечоріє;<br>\nНовую &nbsp;скриню &nbsp;устеля<br>\nСтрашнов &nbsp;та &nbsp;чорнов &nbsp;свойов &nbsp;плахтов<br>\nТа &nbsp;невсипуща &nbsp;Парка-пряха;<br>\nНечуя-ангел &nbsp;вже &nbsp;хиля<br>\nЗакурену &nbsp;свою &nbsp;факлію,<br>\nА &nbsp;я &nbsp;лиш &nbsp;дивлюся &nbsp;та &nbsp;млію...<br>\nЧи &nbsp;не &nbsp;збрехала &nbsp;та &nbsp;надія?<br>\nЯсна &nbsp;зоре &nbsp;моя!..<br>\nЛиш &nbsp;ти &nbsp;одна &nbsp;похилилась<br>\nТихо &nbsp;надо &nbsp;мною,<br>\nЯк &nbsp;береза &nbsp;нетвереза<br>\nВ &nbsp;неділеньку &nbsp;вранці.<br>\nСкажи, &nbsp;моя &nbsp;єдиная:<br>\nЧим &nbsp;свого &nbsp;коханця<br>\nВиряджатимеш &nbsp;та &nbsp;той &nbsp;світ?<br>\nЧи &nbsp;сріблом, &nbsp;чи &nbsp;златом?..<br>\nНехай &nbsp;срібло, &nbsp;нехай &nbsp;злато<br>\nСиротам &nbsp;багатим,<br>\nА &nbsp;мені &nbsp;лиш &nbsp;одну &nbsp;славу<br>\nНа &nbsp;вічну &nbsp;дорогу;<br>\nВінець &nbsp;мартира &nbsp;на &nbsp;голов<br>\nКривавий, &nbsp;глоговий,<br>\nЯк &nbsp;та &nbsp;доля &nbsp;України...<br>\nА &nbsp;й &nbsp;ми &nbsp;єї &nbsp;діти!..<br>\nЗоре &nbsp;моя &nbsp;вечірняя,<br>\nЄдиний &nbsp;мій &nbsp;світе, &nbsp;-<br>\nІ &nbsp;ми &nbsp;сини &nbsp;України...<br>\nЯ &nbsp;пан &nbsp;над &nbsp;панами! &nbsp;-<br>\nЯк &nbsp;пропаде &nbsp;Україна,<br>\nТо &nbsp;укупі &nbsp;з &nbsp;нами &nbsp;-<br>\nВінці &nbsp;мартирів &nbsp;на &nbsp;главах...<br>\nЯ &nbsp;більше &nbsp;не &nbsp;хочу!<br>\nА &nbsp;ви, &nbsp;люди, &nbsp;вибачайте,<br>\nКоли &nbsp;вас &nbsp;клопочу:<br>\nЯ &nbsp;кращої &nbsp;не &nbsp;умію.<br>\nЩо &nbsp;ж &nbsp;робити &nbsp;мушу!..<br>\nДругі &nbsp;в &nbsp;Римі &nbsp;да &nbsp;в &nbsp;Атенах<br>\nНапувають &nbsp;душу,<br>\nА &nbsp;я &nbsp;тільки &nbsp;гарештами,<br>\nТа &nbsp;муков, &nbsp;та &nbsp;горем<br>\nПоїв &nbsp;свою &nbsp;безталанну...<br>\nТака &nbsp;моя &nbsp;доля!<br>\n<br>\nА &nbsp;де &nbsp;ж &nbsp;наші &nbsp;вибранчики,<br>\nСердешнії &nbsp;діти,<br>\nТо &nbsp;залізне &nbsp;горе &nbsp;борють<br>\nВ &nbsp;широкому &nbsp;світі?<br>\nО &nbsp;- &nbsp;далеко! &nbsp;Аж &nbsp;у &nbsp;Мантві,<br>\nПід &nbsp;старим &nbsp;Кастельом<br>\nСидять &nbsp;собі. &nbsp;Вечір &nbsp;тихий,<br>\nА &nbsp;вни &nbsp;невеселі,<br>\nЗажурились, &nbsp;молоденькі,<br>\nНишком &nbsp;серце &nbsp;мліє:<br>\nВоно &nbsp;чує &nbsp;нове &nbsp;лихо,<br>\nА &nbsp;сказать &nbsp;не &nbsp;вміє...<br>\nТа &nbsp;й &nbsp;навіщо, &nbsp;пани-браття,<br>\nЛихо &nbsp;вповідати?..<br>\nЗавтра &nbsp;рано &nbsp;в &nbsp;чистім &nbsp;полі<br>\nЗаревуть &nbsp;гармати;<br>\nЗавтра &nbsp;рано &nbsp;музик-банди<br>\nДо &nbsp;штурму &nbsp;задзвонять;<br>\nЗавтра &nbsp;рано &nbsp;поточаться<br>\nЧервоні-червоні<br>\nТри &nbsp;Дунаї!.. &nbsp;Одна &nbsp;кулька,<br>\nОден &nbsp;багнет &nbsp;в &nbsp;груди &nbsp;-<br>\nЩастя, &nbsp;доля, &nbsp;лихо, &nbsp;горе,<br>\nПіски, &nbsp;тали, &nbsp;люди &nbsp;-<br>\nУсьо, &nbsp;усьо &nbsp;закопають<br>\nУв &nbsp;одну &nbsp;могилу!<br>\nДовго &nbsp;муки, &nbsp;довго &nbsp;кари,<br>\nА &nbsp;життя &nbsp;- &nbsp;на &nbsp;хвилю.<br>\n<br>\nЛиш &nbsp;той &nbsp;капрал &nbsp;Біловусяк<br>\nНічим &nbsp;ся &nbsp;не &nbsp;журить:<br>\nСидить &nbsp;собі &nbsp;під &nbsp;касарнев,<br>\nГарну &nbsp;люльку &nbsp;курить.<br>\n- &nbsp;Еге, &nbsp;хлопці, &nbsp;смолотока?<br>\nЯке &nbsp;нове &nbsp;лихо<br>\nНавіяло, &nbsp;що &nbsp;між &nbsp;вами,<br>\nЯк &nbsp;в &nbsp;церкові, &nbsp;тихо?<br>\nАну &nbsp;мені &nbsp;в &nbsp;вічі &nbsp;глянуть!..<br>\nА &nbsp;ти &nbsp;що, &nbsp;Іване?<br>\nСюда &nbsp;ходи! &nbsp;Бігме, &nbsp;плаче!<br>\nСтидайся, &nbsp;погано!<br>\n- &nbsp;Коли &nbsp;ж &nbsp;мені &nbsp;так &nbsp;важенько!<br>\n- &nbsp;Він &nbsp;лист &nbsp;дістав &nbsp;з &nbsp;дому, &nbsp;-<br>\nОбізвався &nbsp;Городенчук.<br>\n- &nbsp;А &nbsp;відтак &nbsp;що &nbsp;з &nbsp;дому?<br>\n- &nbsp;В &nbsp;його &nbsp;жона &nbsp;умирає,<br>\nВ &nbsp;його &nbsp;малі &nbsp;діти!..<br>\n- &nbsp;А &nbsp;той &nbsp;старий &nbsp;пан &nbsp;капітан<br>\nВсіх &nbsp;держить &nbsp;на &nbsp;світі,<br>\nЧи &nbsp;як &nbsp;кажеш, &nbsp;мій &nbsp;пишняку? &nbsp;-<br>\nВін-бо &nbsp;зараз &nbsp;в &nbsp;сльози! &nbsp;-<br>\nУстид, &nbsp;хлопче! &nbsp;Хтось &nbsp;би &nbsp;гадав,<br>\nЩо &nbsp;тим &nbsp;що &nbsp;поможе,<br>\nЩо &nbsp;заведе &nbsp;цідитися...<br>\nАну &nbsp;мені &nbsp;тихо!<br>\nТи &nbsp;думаєш, &nbsp;що &nbsp;сльозами<br>\nПозбудешся &nbsp;лиха?<br>\nЩе &nbsp;го &nbsp;гірше &nbsp;розворушиш!<br>\nТака &nbsp;тото &nbsp;справа.<br>\nТо &nbsp;не &nbsp;штука &nbsp;- &nbsp;добуть &nbsp;жалю,<br>\nАле &nbsp;ото &nbsp;слава:<br>\nЗаховати &nbsp;своє &nbsp;горе<br>\nУ &nbsp;серці &nbsp;глибоко,<br>\nТак, &nbsp;аби &nbsp;го &nbsp;не &nbsp;дозріло<br>\nІ &nbsp;найбистре &nbsp;око.<br>\nЧи &nbsp;як &nbsp;кажеш, &nbsp;Фудульняку?<br>\nТи &nbsp;є, &nbsp;що &nbsp;є &nbsp;в &nbsp;мене, &nbsp;-<br>\nА &nbsp;ото &nbsp;всі &nbsp;старі &nbsp;баби.<br>\nАди, &nbsp;як &nbsp;у &nbsp;жменю<br>\nЦідить &nbsp;своє &nbsp;мокре &nbsp;лихо!<br>\nНе &nbsp;плачте &nbsp;ж &nbsp;бо, &nbsp;кляті,<br>\nБо &nbsp;ще &nbsp;й &nbsp;мені &nbsp;доведеться<br>\nМість &nbsp;дурня &nbsp;заплакать.<br>\nЯ &nbsp;б &nbsp;вас &nbsp;убив!.. &nbsp;- &nbsp;І &nbsp;дві &nbsp;жваві<br>\nПокотились &nbsp;сльози...<br>\n- &nbsp;Ви, &nbsp;голови &nbsp;капустяні,<br>\nДумаєте, &nbsp;може,<br>\nЩо &nbsp;я &nbsp;плачу? &nbsp;Та &nbsp;цур &nbsp;же &nbsp;вам!<br>\nВража &nbsp;комашина:<br>\nНе &nbsp;мала &nbsp;де, &nbsp;але &nbsp;в &nbsp;око!<br>\nДа &nbsp;хай &nbsp;лихо &nbsp;гине!..<br>\nДе &nbsp;Горденчук? &nbsp;- &nbsp;Я &nbsp;тут, &nbsp;пане!<br>\n- &nbsp;Ану &nbsp;мені &nbsp;швидко &nbsp;-<br>\nАле &nbsp;швидко, &nbsp;чуєш, &nbsp;хлопче,<br>\nВилагодить &nbsp;скрипку<br>\nТа... &nbsp;- &nbsp;Єй-богу, &nbsp;пане &nbsp;капрал,<br>\nВсі &nbsp;струни &nbsp;порвані!<br>\n- &nbsp;Ти &nbsp;чува &nbsp;чи &nbsp;ні? &nbsp;Єдьо &nbsp;мего!<br>\n- &nbsp;Вірте &nbsp;богу, &nbsp;пане!<br>\n- &nbsp;Чув &nbsp;чи &nbsp;ні?.. &nbsp;Волошина!<br>\nБасуй &nbsp;му, &nbsp;Максим'як!<br>\nДобре, &nbsp;хлопче!.. &nbsp;Нумо, &nbsp;діти!<br>\nНехай &nbsp;бід &nbsp;гине!!!<br>\n<br>\n\"А &nbsp;я &nbsp;собі &nbsp;волошин &nbsp;хороший,<br>\nА &nbsp;я &nbsp;собі &nbsp;коваля &nbsp;напросив,<br>\nАби &nbsp;мені &nbsp;чобітки &nbsp;підкував,<br>\nАби &nbsp;мені &nbsp;око &nbsp;сталі &nbsp;а &nbsp;наклав.<br>\n &nbsp; &nbsp; &nbsp;Гоп-чук-ши &nbsp;підкови!<br>\n &nbsp; &nbsp; &nbsp;Ла &nbsp;драгуца &nbsp;чорні &nbsp;брови,<br>\nШи &nbsp;ла &nbsp;міне &nbsp;не &nbsp;руді, &nbsp;не &nbsp;руді!<br>\nДавай &nbsp;хлопцям, &nbsp;не &nbsp;біді, &nbsp;не &nbsp;біді!<br>\n &nbsp; &nbsp; &nbsp;І-гу! &nbsp;- &nbsp;отак &nbsp;чини:<br>\n &nbsp; &nbsp; &nbsp;Веди &nbsp;дівча &nbsp;в &nbsp;поточину<br>\n &nbsp; &nbsp; &nbsp;Або &nbsp;таки &nbsp;у &nbsp;бур'ян, &nbsp;у &nbsp;бур'ян!<br>\n &nbsp; &nbsp; &nbsp;Кому &nbsp;схочу, &nbsp;тому &nbsp;дам, &nbsp;тому &nbsp;дам!\"<br>\n<br>\n- &nbsp;Та &nbsp;цур &nbsp;тобі &nbsp;з &nbsp;отакими!<br>\nЄй-богу, &nbsp;погана.<br>\n- &nbsp;Якої &nbsp;ж &nbsp;вам, &nbsp;пане &nbsp;капрал?<br>\nХіба &nbsp;про &nbsp;поману?<br>\n<br>\n\"Коби &nbsp;мені &nbsp;паки &nbsp;і &nbsp;паки,<br>\nКоби &nbsp;мені &nbsp;в &nbsp;кватирю &nbsp;вояки,<br>\nКоби &nbsp;мене &nbsp;молоді, &nbsp;молоді,<br>\nЗробила &nbsp;би-м &nbsp;ліжечко &nbsp;в &nbsp;холоді.<br>\n &nbsp; &nbsp; &nbsp;А &nbsp;хто &nbsp;йде &nbsp;- &nbsp;не &nbsp;мине:<br>\n &nbsp; &nbsp; &nbsp;І &nbsp;хами, &nbsp;і &nbsp;пани.<br>\nА &nbsp;я &nbsp;шовком &nbsp;вишиваю,<br>\nМене &nbsp;хлопці &nbsp;добре &nbsp;знають,<br>\n &nbsp; &nbsp; &nbsp;Бо &nbsp;я &nbsp;грошей &nbsp;не &nbsp;беру, &nbsp;не &nbsp;беру,<br>\n &nbsp; &nbsp; &nbsp;За &nbsp;поману &nbsp;роздаю, &nbsp;роздаю. &nbsp;І-гу!\"<br>\n &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;- &nbsp;Годі, &nbsp;годі!<br>\nХодім, &nbsp;хлопці, &nbsp;спати!<br>\n- &nbsp;Ходім, &nbsp;батьку, &nbsp;вже &nbsp;цапістрах!<br>\n- &nbsp;А &nbsp;всі &nbsp;дома, &nbsp;браття?<br>\n- &nbsp;Усі, &nbsp;орле, &nbsp;лиш &nbsp;Іван &nbsp;ще<br>\nДочитує &nbsp;в &nbsp;листі.<br>\n- &nbsp;Нехай &nbsp;його! &nbsp;А &nbsp;ви, &nbsp;братці,<br>\nПомоліться &nbsp;чисто<br>\nТому &nbsp;пану, &nbsp;що &nbsp;на &nbsp;небі,<br>\nБо &nbsp;завтра &nbsp;- &nbsp;хто &nbsp;знає,<br>\nЧи &nbsp;котрого &nbsp;до &nbsp;рапорту<br>\nЗ &nbsp;нас &nbsp;не &nbsp;заволає, &nbsp;-<br>\nЩоб &nbsp;не &nbsp;сварив! &nbsp;Чи &nbsp;як &nbsp;кажеш,<br>\nДруже &nbsp;Горденчуку?..<br>\nІ! &nbsp;- &nbsp;це &nbsp;хороше, &nbsp;що, &nbsp;мабіть &nbsp;би,<br>\nІ &nbsp;гарматним &nbsp;гуком<br>\nНе &nbsp;добудивсь. &nbsp;Нехай &nbsp;його!<br>\nНехай, &nbsp;коли &nbsp;кажу, &nbsp;-<br>\nТо &nbsp;молоде!.. &nbsp;А &nbsp;хто, &nbsp;хлопці,<br>\nМені &nbsp;казки &nbsp;скаже?<br>\nУсі &nbsp;вже &nbsp;сплять!? &nbsp;Нівроку &nbsp;вас!<br>\nО &nbsp;боже &nbsp;наш, &nbsp;світе,<br>\nМоже, &nbsp;завтра &nbsp;в &nbsp;чистім &nbsp;полі<br>\nСпатимем &nbsp;навіки!..\n\n\n<br><br>\n"
}