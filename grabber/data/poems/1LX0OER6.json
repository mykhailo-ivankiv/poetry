{
  "author": "ZowtArFD",
  "id": "1LX0OER6",
  "title": "БАЛАДА ПРО ПОКЛИКАННЯ",
  "link": "metrs_poem.php?poem=3088",
  "html": "\n<h4></h4>\n\n<a href=\"/metrs.php?id=156&amp;type=tvorch\" class=\"redhr1\">Творчість</a> |\n<a href=\"/metrs.php?id=156&amp;type=biogr\" class=\"redhr1\">Біографія</a> |\n<a href=\"/metrs.php?id=156&amp;type=critiques\" class=\"redhr1\">Критика</a>\n\n<h4>БАЛАДА ПРО ПОКЛИКАННЯ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nКапітанові &nbsp;сорок &nbsp;років, &nbsp;<br>\nРозумієте &nbsp;— &nbsp;сорок &nbsp;років. &nbsp;<br>\nЦе &nbsp;немало &nbsp;вже &nbsp;— &nbsp;сорок &nbsp;років, &nbsp;<br>\nТа &nbsp;яких &nbsp;іще &nbsp;сорок &nbsp;літ! &nbsp;<br>\nОкеани &nbsp;його &nbsp;гойдали, &nbsp;<br>\nБілі &nbsp;чайки &nbsp;над &nbsp;ним &nbsp;кричали, &nbsp;<br>\nЙого &nbsp;знали &nbsp;порти &nbsp;й &nbsp;причали &nbsp;<br>\nВсіх &nbsp;морів &nbsp;і &nbsp;усіх &nbsp;країн. &nbsp;<br>\nІ &nbsp;він &nbsp;тихо &nbsp;ступає &nbsp;трапом, &nbsp;<br>\nНаквапливо &nbsp;ступає &nbsp;трапом. &nbsp;<br>\nЗ-під &nbsp;кашкета &nbsp;із &nbsp;жовтим &nbsp;крабом &nbsp;<br>\nПерший &nbsp;сніг, &nbsp;ранній &nbsp;сніг &nbsp;сивин. &nbsp;<br>\nКапітана &nbsp;вітають &nbsp;друзі, &nbsp;<br>\nЯк &nbsp;ведеться, &nbsp;вітають &nbsp;друзі, &nbsp;<br>\nВ &nbsp;ресторані, &nbsp;в &nbsp;приморській &nbsp;смузі &nbsp;<br>\nП'є &nbsp;він &nbsp;з &nbsp;ними &nbsp;кубинський &nbsp;ром. &nbsp;<br>\nА &nbsp;за &nbsp;вікнами &nbsp;— &nbsp;даль &nbsp;простора, &nbsp;<br>\nСиній &nbsp;вечір &nbsp;і &nbsp;Кримські &nbsp;гори, &nbsp;<br>\nЙ &nbsp;сонце &nbsp;в &nbsp;хмару &nbsp;сіда &nbsp;над &nbsp;морем, &nbsp;<br>\nПровістивши &nbsp;на &nbsp;завтра &nbsp;шторм. &nbsp;<br>\n<br>\nКапітану &nbsp;шторми &nbsp;обридли, &nbsp;— &nbsp;<br>\nА &nbsp;кому &nbsp;вони &nbsp;не &nbsp;обридли? &nbsp;<br>\nКапітану &nbsp;шторми &nbsp;обридли, &nbsp;<br>\nКапітан &nbsp;поважає &nbsp;штиль. &nbsp;<br>\nІ, &nbsp;схиливши &nbsp;чоло &nbsp;в &nbsp;долоні, &nbsp;<br>\nПохиливши &nbsp;чоло &nbsp;в &nbsp;долоні, &nbsp;<br>\nВін &nbsp;вдихає &nbsp;вітри &nbsp;солоні &nbsp;<br>\nІ &nbsp;вслухається &nbsp;в &nbsp;плескіт &nbsp;хвиль. &nbsp;<br>\n…Так, &nbsp;сьогодні &nbsp;у &nbsp;нього &nbsp;свято, &nbsp;<br>\nНу, &nbsp;звичайно, &nbsp;сьогодні &nbsp;свято, &nbsp;<br>\nІ &nbsp;він &nbsp;радий, &nbsp;що &nbsp;в &nbsp;нього &nbsp;свято &nbsp;<br>\nТут, &nbsp;на &nbsp;березі, &nbsp;на &nbsp;землі. &nbsp;<br>\nКапітан &nbsp;пригощає &nbsp;друзів, &nbsp;<br>\nЩедро &nbsp;так &nbsp;пригощає &nbsp;друзів, &nbsp;<br>\nПроголошує &nbsp;тост &nbsp;<br>\nЗа &nbsp;друзів &nbsp;<br>\nІ &nbsp;за &nbsp;всі, &nbsp;що &nbsp;в &nbsp;морях &nbsp;<br>\nКораблі. &nbsp;<br>\nА &nbsp;коли &nbsp;маяки &nbsp;засвітять, &nbsp;<br>\nКоли &nbsp;в &nbsp;ніч &nbsp;маяки &nbsp;засвітять, &nbsp;<br>\nКапітан &nbsp;скине &nbsp;чорний &nbsp;кітель &nbsp;<br>\nНа &nbsp;квартирі, &nbsp;де &nbsp;рік &nbsp;не &nbsp;був, &nbsp;<br>\nІ &nbsp;дістане &nbsp;з &nbsp;шухляди &nbsp;фото, &nbsp;<br>\nОбережно &nbsp;дістане &nbsp;фото, &nbsp;<br>\nПокладе &nbsp;перед &nbsp;себе &nbsp;фото, &nbsp;<br>\nЩе &nbsp;й &nbsp;погладить &nbsp;цупкий &nbsp;папір. &nbsp;<br>\nЕх, &nbsp;літа! &nbsp;<br>\nРусокоса &nbsp;жінка, &nbsp;<br>\nМолода &nbsp;і &nbsp;вродлива &nbsp;жінка, &nbsp;<br>\nНедосяжно &nbsp;далека &nbsp;жінка &nbsp;<br>\nУсміхається &nbsp;перед &nbsp;ним. &nbsp;<br>\n<br>\nБіля &nbsp;неї &nbsp;в &nbsp;матросці &nbsp;хлопчик, &nbsp;<br>\nМиловидний &nbsp;чорнявий &nbsp;хлопчик, &nbsp;<br>\nБіля &nbsp;неї &nbsp;в &nbsp;матросці &nbsp;хлопчик, &nbsp;<br>\nКапітан &nbsp;тихо &nbsp;шепче: &nbsp;<br>\n\"Син\". &nbsp;<br>\nВін &nbsp;привіз &nbsp;йому &nbsp;подарунки, &nbsp;<br>\nОсь &nbsp;— &nbsp;привіз &nbsp;йому &nbsp;подарунки, &nbsp;<br>\nВін &nbsp;привіз &nbsp;йому &nbsp;подарунки &nbsp;— &nbsp;<br>\nСувеніри &nbsp;зі &nbsp;ста &nbsp;країн. &nbsp;<br>\nЇм, &nbsp;напевно, &nbsp;зрадів &nbsp;би &nbsp;хлопчик, &nbsp;<br>\nНеодмінно &nbsp;зрадів &nbsp;би &nbsp;хлопчик, &nbsp;<br>\nНу, &nbsp;звичайно, &nbsp;зрадів &nbsp;би &nbsp;хлопчик, &nbsp;— &nbsp;<br>\nТільки &nbsp;де &nbsp;тепер &nbsp;його &nbsp;син? &nbsp;<br>\n<br>\nКапітан &nbsp;обертає &nbsp;фото, &nbsp;<br>\nНіжно &nbsp;так &nbsp;обертає &nbsp;фото, &nbsp;<br>\nКапітан &nbsp;обертає &nbsp;фото, &nbsp;<br>\nНа &nbsp;звороті &nbsp;чита &nbsp;рядки: &nbsp;<br>\n\"Як &nbsp;не &nbsp;вернешся &nbsp;з &nbsp;моря &nbsp;— &nbsp;<br>\nЖдатиму, &nbsp;<br>\nЯк &nbsp;не &nbsp;вернешся &nbsp;з &nbsp;неба &nbsp;— &nbsp;<br>\nЖдатиму, &nbsp;<br>\nЯк &nbsp;не &nbsp;прийдеш &nbsp;з &nbsp;дороги &nbsp;— &nbsp;<br>\nЖдатиму…\" &nbsp;— &nbsp;<br>\nНе &nbsp;діждалась, &nbsp;<br>\nПішла-таки. &nbsp;<br>\nІ &nbsp;хоч &nbsp;міг &nbsp;він &nbsp;її &nbsp;спинити, &nbsp;<br>\nРозумієте, &nbsp;міг &nbsp;спинити, &nbsp;<br>\nЖінці &nbsp;треба &nbsp;когось &nbsp;любити, &nbsp;<br>\nМоре &nbsp;кинь &nbsp;— &nbsp;і &nbsp;вона &nbsp;твоя. &nbsp;<br>\nТа &nbsp;коли &nbsp;залишає &nbsp;жінка &nbsp;— &nbsp;<br>\nЦе &nbsp;болить, &nbsp;<br>\nЗалишає &nbsp;жінка. &nbsp;<br>\nА &nbsp;коли &nbsp;залишаєш &nbsp;море, &nbsp;<br>\nТо &nbsp;на &nbsp;дідька &nbsp;такий &nbsp;моряк! &nbsp;<br>\n<br>\nА &nbsp;йому &nbsp;ж &nbsp;уже &nbsp;сорок &nbsp;років, &nbsp;<br>\nРозумієте, &nbsp;сорок &nbsp;років. &nbsp;<br>\nВін &nbsp;встає, &nbsp;мовчазний, &nbsp;високий, &nbsp;<br>\nДовго &nbsp;дивиться &nbsp;на &nbsp;маяк. &nbsp;<br>\nДесь &nbsp;за &nbsp;вікнами &nbsp;б'ються &nbsp;хвилі, &nbsp;<br>\nМають &nbsp;крилами &nbsp;чайки &nbsp;білі, &nbsp;<br>\nІ &nbsp;дарма, &nbsp;що &nbsp;уже &nbsp;він &nbsp;сивий, &nbsp;<br>\nА &nbsp;без &nbsp;моря &nbsp;йому &nbsp;— &nbsp;ніяк. &nbsp;<br>\n<br>\n<br>\nДжерело: &nbsp;Не &nbsp;повертайтесь &nbsp;на &nbsp;круги &nbsp;своя... &nbsp;\"Дніпро\", &nbsp;К., &nbsp;1998.\n\n\n<br><br>\n"
}