{
  "author": "Перебийніс Петро",
  "name": "ЯК ТОПОЛЮ КОРЧУВАЛИ",
  "link": "metrs_poem.php?poem=13504",
  "html": "\n<h4></h4>\n\n<a href=\"/metrs.php?id=65&amp;type=tvorch\" class=\"redhr1\">Творчість</a> |\n<a href=\"/metrs.php?id=65&amp;type=biogr\" class=\"redhr1\">Біографія</a> |\n<a href=\"/metrs.php?id=65&amp;type=critiques\" class=\"redhr1\">Критика</a>\n\n<h4>ЯК ТОПОЛЮ КОРЧУВАЛИ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n\nЯ &nbsp;бачив, &nbsp;як &nbsp;тополю &nbsp;корчували.<br>\nСтара &nbsp;тополя &nbsp;ще &nbsp;хотіла &nbsp;жити.<br>\nВона &nbsp;уся &nbsp;тремтіла &nbsp;і &nbsp;пручалась<br>\nпідрубаним, &nbsp;оголеним &nbsp;корінням.<br>\nВона &nbsp;шептала &nbsp;щось &nbsp;незрозуміле<br>\nщемливими &nbsp;листочками &nbsp;своїми.<br>\nВона &nbsp;хотіла &nbsp;жити. &nbsp;І &nbsp;чіплялась<br>\nкорінчиками &nbsp;білими &nbsp;за &nbsp;землю.<br>\nТа &nbsp;йшла &nbsp;робота, &nbsp;совісна &nbsp;робота.<br>\nНатужно, &nbsp;сухо &nbsp;цюкали &nbsp;сокири.<br>\nІ &nbsp;ось &nbsp;уже &nbsp;цупкий, &nbsp;останній &nbsp;корінь<br>\nпід &nbsp;лезом &nbsp;скрикнув &nbsp;коротко &nbsp;від &nbsp;болю.<br>\nХитнулася &nbsp;тополя, &nbsp;застогнала<br>\nі &nbsp;глухо &nbsp;впала, &nbsp;обламавши &nbsp;крила.<br>\nІ &nbsp;стало &nbsp;тихо. &nbsp;І &nbsp;лише &nbsp;ворони<br>\nпід &nbsp;небесами &nbsp;чорно &nbsp;кружеляли,<br>\nненаче &nbsp;ласу &nbsp;здобич &nbsp;назирали<br>\nна &nbsp;грізному &nbsp;якомусь &nbsp;бойовищі.<br>\nЯ &nbsp;бачив: &nbsp;ще &nbsp;жила &nbsp;стара &nbsp;тополя,<br>\nта &nbsp;срібні, &nbsp;ворухкі &nbsp;її &nbsp;листочки<br>\nуже &nbsp;згортались, &nbsp;мерхли, &nbsp;задихались,<br>\nодірвані &nbsp;від &nbsp;неньки, &nbsp;від &nbsp;землиці.<br>\nЖиття &nbsp;згасало. &nbsp;Журно &nbsp;бовваніло<br>\nобрубане, &nbsp;жахне &nbsp;кореневище,<br>\nа &nbsp;перед &nbsp;ним &nbsp;куріла &nbsp;прірва &nbsp;ями,<br>\nв &nbsp;яку &nbsp;струмочки &nbsp;пороху &nbsp;цідились<br>\nі &nbsp;десь, &nbsp;немов &nbsp;у &nbsp;безвісті, &nbsp;зникали...<br>\nНе &nbsp;вигадка &nbsp;це &nbsp;все, &nbsp;а &nbsp;чиста &nbsp;правда,<br>\nя &nbsp;бачив &nbsp;сам &nbsp;це &nbsp;все &nbsp;на &nbsp;власні &nbsp;очі.<br>\n<br>\nЯ &nbsp;бачив, &nbsp;як &nbsp;тополя &nbsp;помирала.\n\n\n<br><br>\n"
}