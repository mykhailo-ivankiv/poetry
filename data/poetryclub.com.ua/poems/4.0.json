{
  "author": "Русин Павло з Кросна ",
  "name": "ДО КНИЖЕЧКИ",
  "link": "metrs_poem.php?poem=6783",
  "html": "\n<h4></h4>\n\n<a href=\"/metrs.php?id=302&amp;type=tvorch\" class=\"redhr1\">Творчість</a> |\n<a href=\"/metrs.php?id=302&amp;type=biogr\" class=\"redhr1\">Біографія</a> |\n<a href=\"/metrs.php?id=302&amp;type=critiques\" class=\"redhr1\">Критика</a>\n\n<h4>ДО КНИЖЕЧКИ</h4>\n<!--<div style=\"float:right;margin-left: 10px\">\n\t<script async src=\"//pagead2.googlesyndication.com/pagead/js/adsbygoogle.js\"></script>\n\n\t<ins class=\"adsbygoogle\"\n\t\t style=\"display:inline-block;width:250px;height:400px\"\n\t\t data-ad-client=\"ca-pub-5357335372099528\"\n\t\t data-ad-slot=\"7581761695\"></ins>\n\t<script>\n\t(adsbygoogle = window.adsbygoogle || []).push({});\n\t</script>\n</div>-->\n<i>З латинської мови переклав А.О. Содомора</i><br><br>\nЙди &nbsp;вже, &nbsp;книжечко, &nbsp;йди, &nbsp;моя &nbsp;солодка,<br>\nЙди, &nbsp;від &nbsp;золота &nbsp;ясного &nbsp;ясніша,<br>\nВід &nbsp;коштовностей &nbsp;всіх &nbsp;мені &nbsp;дорожча,<br>\nЙди &nbsp;в &nbsp;угорські &nbsp;преславні, &nbsp;плідні &nbsp;землі,<br>\nЙди, &nbsp;не &nbsp;гаючись, &nbsp;в &nbsp;ті &nbsp;краї &nbsp;блаженні,<br>\nДе &nbsp;на &nbsp;килимі &nbsp;ніжних &nbsp;трав &nbsp;зелених<br>\nГрає &nbsp;барвами &nbsp;квіт &nbsp;рясний, &nbsp;пахучий.<br>\nНі &nbsp;ярів &nbsp;не &nbsp;жахайсь, &nbsp;глибоких &nbsp;урвищ,<br>\nНі &nbsp;пітьми &nbsp;не &nbsp;лякайсь &nbsp;у &nbsp;диких &nbsp;нетрях.<br>\nНі &nbsp;гущавин &nbsp;тернистих &nbsp;не &nbsp;страхайся,<br>\nНі &nbsp;тінистих &nbsp;долів, &nbsp;прошу, &nbsp;не &nbsp;бійся,<br>\nНі &nbsp;верхів &nbsp;не &nbsp;минай &nbsp;об'їзним &nbsp;шляхом,<br>\nНі &nbsp;на &nbsp;знак &nbsp;не &nbsp;вважай, &nbsp;провісник &nbsp;лиха, &nbsp;<br>\nНі &nbsp;на &nbsp;вибої, &nbsp;води, &nbsp;багна &nbsp;темні;<br>\nНі &nbsp;Дунай &nbsp;семигирливий, &nbsp;ні &nbsp;Тиса<br>\nБистроплинная &nbsp;нехай &nbsp;тебе &nbsp;не &nbsp;гаять.<br>\nЖодних &nbsp;труднощів, &nbsp;бачиться, &nbsp;не &nbsp;стрінеш<br>\nОстрах &nbsp;спокою, &nbsp;вір, &nbsp;твого &nbsp;не &nbsp;збурить.<br>\nГей! &nbsp;Чому &nbsp;ж &nbsp;бо &nbsp;тремтиш, &nbsp;чому &nbsp;німуєш?<br>\nЩо &nbsp;ж &nbsp;то &nbsp;значить &nbsp;той &nbsp;крок &nbsp;твій &nbsp;черепашний?<br>\nГей &nbsp;же, &nbsp;книжечко, &nbsp;чом &nbsp;не &nbsp;йдеш, &nbsp;уперта?<br>\nЧом &nbsp;до &nbsp;слів &nbsp;моїх, &nbsp;до &nbsp;благань &nbsp;глуха &nbsp;ти?<br>\nЧом &nbsp;не &nbsp;важиш &nbsp;собі &nbsp;повчань &nbsp;тих &nbsp;щирих?<br>\nЧи &nbsp;лякає &nbsp;тебе &nbsp;лихий &nbsp;насмішник?<br>\nЧи &nbsp;страхаєшся &nbsp;наклепів &nbsp;лукавих?<br>\nЧи &nbsp;боїшся &nbsp;пихи &nbsp;вельмож &nbsp;великих?<br>\nЧи &nbsp;брудних &nbsp;перекупників &nbsp;на &nbsp;ринку? &nbsp;<br>\nЧи &nbsp;крикливих &nbsp;учених &nbsp;серед &nbsp;люду? &nbsp;— &nbsp;<br>\nОсь, &nbsp;мов, &nbsp;хирлява, &nbsp;— &nbsp;не &nbsp;для &nbsp;нас &nbsp;книжчина:<br>\nНі &nbsp;дотепності, &nbsp;ні &nbsp;краси &nbsp;нема &nbsp;в &nbsp;ній.<br>\nТак &nbsp;розрухайся &nbsp;ж! &nbsp;Геть &nbsp;ті &nbsp;кроки &nbsp;мляві!<br>\nІнший &nbsp;крок &nbsp;облюбуй &nbsp;— &nbsp;прудкий, &nbsp;веселий<br>\nТа &nbsp;й &nbsp;окрилено &nbsp;шлях &nbsp;верстай &nbsp;далекий.<br>\nБудь &nbsp;спокійною; &nbsp;весь &nbsp;твій &nbsp;страх &nbsp;даремний:<br>\nЩит &nbsp;хоронить &nbsp;тебе &nbsp;і &nbsp;коні, &nbsp;й &nbsp;стріли.<br>\nТи &nbsp;під &nbsp;захистом &nbsp;дужої &nbsp;правиці<br>\nМужа &nbsp;славного, &nbsp;нашого &nbsp;патрона;<br>\nНу &nbsp;а &nbsp;де &nbsp;є &nbsp;такий &nbsp;в &nbsp;краю &nbsp;угорськім,<br>\nХто &nbsp;б &nbsp;чеснотами &nbsp;з &nbsp;ним &nbsp;посмів &nbsp;рівнятись?<br>\nДе &nbsp;є &nbsp;знатний &nbsp;такий, &nbsp;ласкавий, &nbsp;скромний?<br>\nТак &nbsp;іди &nbsp;ж &nbsp;бо &nbsp;вже, &nbsp;йди, &nbsp;моя &nbsp;книжчино,<br>\nДо &nbsp;хоромів &nbsp;його, &nbsp;палат &nbsp;оздобних,<br>\nЩо &nbsp;прикрасами &nbsp;зір &nbsp;йому &nbsp;милують:<br>\nТам &nbsp;колони &nbsp;стрункі, &nbsp;там &nbsp;арки, &nbsp;вежі,<br>\nБілі &nbsp;статуї, &nbsp;барвні &nbsp;стіни, &nbsp;стелі...<br>\nОсь &nbsp;він, &nbsp;бачиться, &nbsp;йде &nbsp;зеленим &nbsp;верхом,<br>\nВиноградником: &nbsp;завжди &nbsp;він &nbsp;при &nbsp;ділі,<br>\nНе &nbsp;в &nbsp;дозвіллі &nbsp;ж &nbsp;бо &nbsp;— &nbsp;в &nbsp;праці &nbsp;втіх &nbsp;шукає.<br>\nТож &nbsp;як &nbsp;перед &nbsp;лицем &nbsp;його &nbsp;вже &nbsp;станеш &nbsp;— &nbsp;<br>\nБлаг &nbsp;усяких &nbsp;назич, &nbsp;здоров'я, &nbsp;щастя,<br>\nЩоб &nbsp;велося &nbsp;йому, &nbsp;й &nbsp;згадай &nbsp;при &nbsp;тому<br>\nПро &nbsp;слугу &nbsp;його, &nbsp;боржника, &nbsp;підданця,<br>\nДруга &nbsp;вірного, &nbsp;хто &nbsp;себе &nbsp;навіки<br>\nПоручив &nbsp;лиш &nbsp;йому, &nbsp;своєму &nbsp;пану<br>\nІ &nbsp;єдиному, &nbsp;справжньому &nbsp;патрону.<br>\nВін &nbsp;на &nbsp;слово &nbsp;таке &nbsp;лицем &nbsp;розквітне,<br>\nТут &nbsp;же &nbsp;візьме &nbsp;до &nbsp;рук &nbsp;тебе &nbsp;привітно<br>\nІ &nbsp;гортатиме &nbsp;знов &nbsp;і &nbsp;знов &nbsp;а, &nbsp;врешті,<br>\nВін &nbsp;впов'є &nbsp;тебе &nbsp;з &nbsp;рук &nbsp;п'янких &nbsp;віночком<br>\nЩе &nbsp;й &nbsp;цілунками, &nbsp;радісний, &nbsp;осипле.<br>\nТак, &nbsp;Гераклом &nbsp;клянусь, &nbsp;тебе &nbsp;він &nbsp;прийме,<br>\nТак &nbsp;розкриє &nbsp;тобі &nbsp;свої &nbsp;обійми,<br>\nБо &nbsp;ж &nbsp;не &nbsp;любощі, &nbsp;не &nbsp;забави &nbsp;звабні<br>\nНа &nbsp;умі &nbsp;тобі, &nbsp;не &nbsp;бездумні &nbsp;жарти,<br>\nСльози, &nbsp;ревнощі &nbsp;— &nbsp;не &nbsp;таке &nbsp;приносиш,<br>\nНе &nbsp;соромнеє &nbsp;(де &nbsp;ж &nbsp;бо &nbsp;є &nbsp;на &nbsp;світі<br>\nЩось &nbsp;негідніше, &nbsp;щось &nbsp;таке &nbsp;злочинне?) &nbsp;— &nbsp;<br>\nЛиш &nbsp;таке, &nbsp;що &nbsp;розрадить, &nbsp;біль &nbsp;вгамує,<br>\nЩастя &nbsp;й &nbsp;шани &nbsp;додасть, &nbsp;спасе &nbsp;й &nbsp;увічнить.<br>\nА &nbsp;над &nbsp;речі &nbsp;ті &nbsp;що, &nbsp;скажи, &nbsp;є &nbsp;кращим,<br>\nЩо &nbsp;почеснішим, &nbsp;вищим, &nbsp;більш &nbsp;цілющим?<br>\nОсь &nbsp;і &nbsp;в &nbsp;скринечку &nbsp;білосніжну, &nbsp;вслану<br>\nПухом &nbsp;лебедя, &nbsp;в &nbsp;те &nbsp;м'якеньке &nbsp;ложе,<br>\nВін &nbsp;вкладе &nbsp;тебе, &nbsp;й &nbsp;будеш &nbsp;там &nbsp;вдихати<br>\nЛілій &nbsp;пахощі, &nbsp;чебрецю, &nbsp;кориці,<br>\nНарду, &nbsp;крокусу &nbsp;й &nbsp;цінного &nbsp;бальзаму.<br>\nНавіть &nbsp;сам &nbsp;Олександр, &nbsp;той &nbsp;вождь &nbsp;великий,<br>\nТак &nbsp;не &nbsp;дбав, &nbsp;було, &nbsp;про &nbsp;пісні &nbsp;Гомера,<br>\nНе &nbsp;ладнав &nbsp;же &nbsp;їм &nbsp;скринечки &nbsp;такої.<br>\nПотім, &nbsp;книжечко, &nbsp;він &nbsp;тебе &nbsp;добуде<br>\nЗ &nbsp;тої &nbsp;скринечки, &nbsp;втомлену &nbsp;в &nbsp;дорозі,<br>\nУ &nbsp;мандрівці &nbsp;тій &nbsp;зморену &nbsp;до &nbsp;краю,<br>\nВін &nbsp;вгостить &nbsp;тебе, &nbsp;спраглу &nbsp;й &nbsp;голодну<br>\nЗа &nbsp;столом &nbsp;своїм &nbsp;вишукано &nbsp;скромним.<br>\nПочастує &nbsp;вином &nbsp;солодким, &nbsp;пінним,<br>\nНіжні &nbsp;страви &nbsp;подасть &nbsp;ще &nbsp;й &nbsp;мову &nbsp;милу<br>\nЖваво &nbsp;він &nbsp;заведе &nbsp;й &nbsp;тобі &nbsp;на &nbsp;втіху<br>\nНавіть &nbsp;баєчку &nbsp;вставить &nbsp;час &nbsp;од &nbsp;часу.<br>\nТак-то &nbsp;й &nbsp;дух &nbsp;твій &nbsp;при &nbsp;ньому &nbsp;й &nbsp;тіло &nbsp;скріпнуть.<br>\nОсь &nbsp;тоді &nbsp;й &nbsp;запитає &nbsp;він: &nbsp;«А &nbsp;де &nbsp;ж &nbsp;це<br>\nМій &nbsp;слуга &nbsp;дорогий? &nbsp;Йому &nbsp;ж &nbsp;я &nbsp;щойно<br>\nВ &nbsp;дар &nbsp;будиночок &nbsp;дав &nbsp;оздобний, &nbsp;красний.<br>\nЧом &nbsp;не &nbsp;бачу &nbsp;його &nbsp;у &nbsp;тій &nbsp;садибі?<br>\nДе &nbsp;видзвонює &nbsp;Феб &nbsp;на &nbsp;срібних &nbsp;струнах,<br>\nДе &nbsp;сам &nbsp;Вакх &nbsp;подає &nbsp;вино &nbsp;прозоре,<br>\nДе &nbsp;Камени &nbsp;стрункі &nbsp;— &nbsp;в &nbsp;танку &nbsp;легкому,<br>\nДе &nbsp;в &nbsp;танечному &nbsp;кільці &nbsp;й &nbsp;харіти &nbsp;ніжні,<br>\nДе &nbsp;незайманий &nbsp;ліс &nbsp;відлюддям &nbsp;вабить,<br>\nДе &nbsp;струмить &nbsp;джерело &nbsp;дзвінке &nbsp;Кастальське.<br>\nРад &nbsp;же &nbsp;Феб &nbsp;над &nbsp;усе &nbsp;відлюдній &nbsp;тиші,<br>\nМузи &nbsp;прагнуть &nbsp;джерел &nbsp;криштально &nbsp;чистих,<br>\nВабить &nbsp;легіт &nbsp;співців, &nbsp;бриніння &nbsp;ніжне,<br>\nГай &nbsp;несходжений, &nbsp;самотинна &nbsp;стежка».<br>\nЙди &nbsp;ж &nbsp;бо, &nbsp;книжечко, &nbsp;йди, &nbsp;моя &nbsp;солодка,<br>\nЙди, &nbsp;від &nbsp;золота &nbsp;ясного &nbsp;ясніша,<br>\nВід &nbsp;коштовностей &nbsp;всіх &nbsp;мені &nbsp;дорожча,<br>\nЙди &nbsp;в &nbsp;угорські &nbsp;преславні, &nbsp;плідні &nbsp;землі.\n\n\n<br><br>\n"
}